"


نظم: بِنائے امید


","



بِنائے امید
٭​
کبھی جب زندگی کی تلخیاں مجھ کو ستاتی ہیں
کبھی ناکام ہونے پر قدم جب لڑکھڑاتے ہیں
کبھی مایوس ہو کر جب میں ہمت ہار جاتا ہوں
کبھی جب کوئی غم دل پر اثر اپنا دکھاتا ہے
تو ایسے میں
کلامِ پاک میں اللہ کا فرماں
مجھے پھر یاد آتا ہے
مری ہمت بندھاتا ہے
امید اک یہ دلاتا ہے
”کسی انسان پر اللہ کوئی بوجھ اس کی تاب سے بڑھ کر نہیں رکھتا“
کوئی بھی غم ہو یا مشکل،
کوئی تلخی کہ ناکامی
مری برداشت کی حد سے زیادہ ہو نہیں سکتی
٭
محمد تابش صدیقی



","
1:17 PM
",
"


نظم: زنگ آلود بینچ


","







نظم: زنگ آلود بینچ


٭




باغ میں زنگ آلود اک بینچ پر




کچھ فسانے لکھے ہیں، بہت پُر اثر








کتنے آنسو بہائے گئے ہیں یہاں




کتنے ہی غم بھلائے گئے ہیں یہاں




خواب کتنے سجائے گئے ہیں یہاں




کتنے ہی پَل بِتائے گئے ہیں یہاں








کوئی آتا ہے آنسو بہا جاتا ہے




کوئی سنگت کے لمحے بِتا جاتا ہے




کوئی خواب اپنے سارے سنا جاتا ہے




کوئی شب رَو بچھونا بنا جاتا ہے








بینچ غمخوار ہے غم کے ماروں کا بھی




اور ہمراز ہے کتنے یاروں کا بھی




بینچ بستر ہے بے روزگاروں کا بھی




اور پڑاؤ پرندوں کی ڈاروں کا بھی








آؤ بیٹھیں، دکھوں کی کہانی سنیں




یا پرندوں کی باتیں سہانی سنیں




کوئی تازہ کہیں، کچھ پرانی سنیں




بینچ کے بازوؤں کی زبانی سنیں








باغ میں زنگ آلود اک بینچ پر




کچھ فسانے لکھے ہیں، بہت پُر اثر




٭٭٭




محمد تابش صدیقی​





","
1:21 PM
",
"


دی لیڈر میکرز اینڈ الیکشن کمیشن ایجنٹس(لمیٹڈ) ٭ نعیم صدیقیؒ


","






یہ مضمون محترم نعیم صدیقیؒ کے طنزیہ مضامین پر مشتمل کتاب دفترِ بے معنی سے لیا گیا۔ جو 1955ء میں شائع ہوئی۔ لیکن مضمون یوں لگتا ہے کہ آج ہی لکھا گیا۔ مضمون طویل ہے، مگر پڑھنے لائق ہے۔








دی لیڈر میکرز اینڈ الیکشن کمیشن ایجنٹس(لمیٹڈ)




٭​




سلسلہ اعلانات (1)



ہر خاص و عام کو مطلع کیا جاتا ہے کہ پاکستان میں یہ ہماری پہلی لمیٹڈ فرم ہے۔ جس نے پیمانۂ کبیر(large scale) پر قائد سازی کا باقاعدہ کاروبار اول درجے کے ماہرین کے ذریعے شروع کر دیا ہے. واضح رہے کہ ہمارے ہاں ٹوٹے پھوٹے لیڈروں کی ""مرمت"" بھی کی جاتی ہے۔ اور زنگ خورده شہرت کو ترقی یافتہ ذرائع سے پالش کر کے پبلک کا اعتماد بحال کر دیا جاتا ہے۔



علاوہ ازیں الیکشن کے کاروبار میں ہماری فرم بطور کمیشن ایجنٹ ہر اس شخص کی خدمت کرنے کو تیار ہے۔ جو تھوڑے سرمایہ کے صرف سے قومی مناصب پر قبضہ کرنا چاہتا ہو۔



_____



یہ تو آپ کو معلوم ہی ہے کہ سابق لیڈر میدان بدر ہو چکے ہیں اور نئے لوگوں کے لیے راستے کھل گئے ہیں۔ قیادت و سیادت کی نئی منڈی لگنے ہی والی ہے۔ اور اس کے انعقاد میں بہت کم وقت باقی ہے۔ یہ موقع بڑا زریں موقع ہے۔ اس پر آپ بہت بن سکتے ہیں۔ اور اپنا سیاسی کاروبار چمکا سکتے ہیں۔ آپ کی ضروریات کو مدنظر رکھ کر ہماری فرم کی بنیاد رکھی گئی ہے. آپ ہم سے معاملہ کریں۔ تو پھر آپ ایک ایک اخبار نویس اور سیاسی ورکر اور ووٹر کی منت سماجت کرتے پھرنے سے بے نیاز ہو جائیں گے۔



_____



ہمارے ہاں قاعدہ یہ ہے۔ کہ لیڈری یا کسی منصب کے ایک امیدوار سے معاملہ طے ہو جاتا ہے تو پھر اس کے حریفوں میں سے کسی سے ہم تعلق نہیں رکھ سکتے۔ بلکہ ان کو شکست دینا فرم کے ذمے واجب ہو جاتا ہے۔ پس آپ براہِ کرم جلدی اور قریب ترین فرصت میں ہم سے معاملہ کر لیں۔ تاکہ آپ کے حریف کہیں آپ سے پہلے بات چکا نہ بیٹھیں۔



ہم آپ کو یقین دلاتے ہیں کہ جس طرح آپ کو کامیاب کرانے کی صورت میں ہم آپ سے فیس لیں گے۔ اسی طرح ناکامی کی صورت میں ہم آپ کو ہرجانہ ادا کریں گے۔ اس طرح گویا آپ کی کامیابی کا بالکل بیمہ ہو جائے گا۔



_____



ہمارے متعلق یہ بات آج ہی سمجھ لیجیے کہ ہم جس سائنٹیفک اور منظم طریق سے کام شروع کر رہے ہیں۔ اس کے ذریعے ہم چاہیں تو کودن سے کودن کو لیڈر بنا سکتے ہیں۔ اور ہمارے لیے یہ مشکل نہیں ہے کہ ہم کسی چور اور ڈاکو کو وزارت جیسا اونچا منصب دلوا دیں۔ پس مایوسی کی کوئی وجہ نہیں آپ چاہے کتنے ہی "" از کار رفتہ"" ہوں ہم آپ کو سو فیصدی کامیابی کی ضمانت دیں گے۔



بالفرض اگر کسی وجہ سے آپ ہماری یکمشت رقم نقد ادا نہ کر سکیں تو فرم نے اس کی گنجائش رکھی ہے کہ آپ مطلوبہ عہدہ پا لینے کے بعد اس سے جو کمائی کریں۔ اس میں سے بالاقساط حساب بے باک کرتے رہیں۔ مگر اس طرز عمل کے لیے اونچی ساکھ والے چار ضمانتی آپ کو فراہم کرنے ہوں گے۔



_____



ہماری فیسیں اور چارجز بہت کم ہیں۔ ایک دفعہ تجربہ کرنے کے بعد آپ مستقل معاملہ کرنے پر مجبور ہوں گے۔



لیڈری اور الیکشن کے جملہ مسائل میں ہمارے ماہرین آپ کو کم سے کم معاوضوں پر قیمتی مشورے دینے کو ہر وقت تیار ہیں۔ خط و کتابت یا ملاقات دونوں صورتوں میں سے جس میں آپ کو سہولت ہو اختیار کر سکتے ہیں۔



فرم اگرچہ بڑی حد تک اپنی مستقل ضرورت کا عله بھرتی کر چکی ہے لیکن آنے والے الیکشن کی ہنگامی ضروریات کے پیش نظر حسب ذیل عارضی آسامیاں ہمارے ہاں موجود ہیں۔ ضرورت مند اصحاب توجہ کریں۔



1۔ جوڑ توڑ کے فنِ لطیف کے ماہرین کی آسامیاں ہیں۔ ایسے لوگ درخواستیں دیں۔ جو پارٹی بندی اور افتراق انگیزی کا وسیع تجربہ رکھتے ہوں۔



2۔ ہمیں تین ایسے اعلیٰ درجے کے ادیب درکار ہیں۔ جو فرم کی ایڈورٹائزمنٹ اور الیکشن پروپیگنڈا کے لیے اشتہارات اور مضامین لکھ کے دے سکیں۔ نیز فرضی ناموں سے سیاسی مقالے نظمیں اور افسانے اشاعت کے لیے دے سکیں۔



3۔ دو اچھے کارٹونسٹ درکار ہیں۔ جو فرم کے مؤکلوں کے مخالفین پر اپنے کارٹونوں کے ذریعے کیچڑ اچھال سکیں۔



4۔ ایک ڈیزائنر برائے اشتہارات درکار ہے۔



5۔ دو ایسے ماہرینِ نفسیات کی ضرورت ہے، جو پبلک کو بیوقوف بنانے کے لیے فرم کو اور اس کے مؤکلوں کو بوقت ضرورت مشورے دے سکیں۔ لیڈری اور عہدوں کے امیدواروں کی شخصیت کی تعمیر اور مرمت میں مدد بہم پہنچا سکیں۔



6۔ چار ایسے تجربہ کار سیاسی ورکر مطلوب ہیں ۔ جو حالات کے مطابق پبلک پر اثر ڈالنے کے لیے نعرے گھڑ کے دے سکیں۔ اور ان کی ترکیبِ استعمال فرم کے مؤکلوں کو سکھا سکیں۔



7۔ دو ایسے مولویوں کو بھرتی کیا جائے جو قرآن کی آیات اور مسلم شریف، بخاری شریف کی ایسی احادیث منتخب کر دیں جن کو لیڈری اور وزارت کے امیدوار بوقتِ ضرورت استعمال کر سکیں۔ آیات اور احادیث کو توڑنے موڑنے اور ان سے من مانے معنی نکالنے کا فن جاننے والے اصحاب بھی درخواستیں دیں۔



8۔ اخبار نویس حضرات میں سے جو بھی اپنی خدمات فرم کو سونپنے پر تیار ہوں۔ ٹھیکہ کے اصول پر معاملہ کر سکتے ہیں۔



9۔ وہ تمام حضرات جو لیڈری اور الیکشن کی منڈیوں میں سالہا سال سے انفرادی طور پر کمیشن ایجنٹ کی حیثیت سے کام کرنے کا تجربہ رکھتے ہوں۔ اپنی خدمات فرم کے حوالے کر سکتے ہیں۔ وہ اگر چاہیں تو معاملہ کمیشن کے اصول پر طے ہو جائے گا۔ اور اگر وہ تنخواہ یا ٹھیکے کا اصول پسند کریں گے تو فرم اس کے لیے بھی حاضر ہے۔ بہرحال اب ایک فرم وجود میں آ چکی ہے۔ انفرادی دلالی کامیاب نہیں ہو سکے گی۔ لہٰذا موقع ہے کہ بروقت ہم سے معاملہ کر لیا جائے۔



نوٹ: فرم کی طرف سے پورا اطمینان دلایا جاتا ہے کہ ہر معاملہ بالکل خفیہ رہے گا۔ اور کسی کارندے سے فرم اپنے مخصوص ربط کو آشکارا نہیں کرے گی۔ آپ پورے بھروسے کے ساتھ دماغ اور ضمیر کرائےپر چڑھا سکتے ہیں۔



نیاز مند: ”ا۔ ب۔ ج“



(مینیجر دی لیڈر میکرز اینڈ الیکشن کمیشن ایجنٹس لمیٹڈ)​








سلسلۂ اعلانات(2)



ہمارا پہلا اعلان پڑھنے والوں کو معلوم ہونا چاہیے کہ فرم کے تمام انتظامات مکمل ہو چکے ہیں اور کام چالو ہے۔








ہم لیڈر بناتے ہیں!



واضح رہے کہ مغربی پنجاب میں لیڈری کا خاص دور(season) قبل از وقت شروع ہو چکا ہے اس لیے جن اصحاب کو سیاسی کاروبار میں حصہ لینا ہو وہ بروقت مارکیٹ میں مناسب مقام حاصل کرنے کی کوشش کریں۔ نئے لیڈروں کی مانگ اس مرتبہ بڑھی ہوئی ہے لہٰذا شائقین اپنے آپ کو ہمارے کارخانے میں لا کر لیڈری کے اوصاف کی جلد از جلد تکمیل کرا لیں۔ ہم جدید ترین مشینوں اور ماہر ترین انجینئروں کی مدد سے نوک پلک بنا کر آپ کو ایک اپ ٹو ڈیٹ لیڈر کی شکل میں بدل دیں گے۔ ہمارا فن لطیف بالکل وہ کرشمہ دکھاتا ہے۔ جیسے کسی مغربی نگار خانے میں ایک پھوکٹ بڑھيا داخل ہوتی ہے اور چند منٹ کے بعد نکلتی ہے تو ایک ایسی نوجوان عورت کا چہرہ لے کر نکلتی ہے جس کے متعلق گمان بھی نہیں ہو سکتا کہ یہ وہی پیرزالہ ہیں جو جمالیات کے سحر بنگالہ سے بالکل بدل گئی ہیں ۔ اس سے بالکل نہ گھبرائیے کہ آپ ان پڑھ ہیں آپ کو سیاست کی ابجد بھی معلوم نہیں، آپ کو وجاہت سے قدرت نے محروم رکھا ہے، آپ کے اندر سیرت کا جوہر موجود نہیں ہے، آپ کا ذہن متحرک نہیں ہے۔ ان میں سے کسی چیز کی ضرورت نہیں، صرف روپے کی ضرورت ہے۔ ان چیزوں کی ضرورت تو تب تھی کہ ہم نہیں تھے۔ آپ بے تکلف آئیے اور اعلیٰ درجہ کے لیڈر بن جائیے۔ ہماری فرم کا یہ دعویٰ ہے کہ گدھے اور خچر تک کو ہم ایک کامیاب لیڈر بنوا سکتے ہیں۔ اس کے متعلق ہماری خدمات حاصل کرنے والوں کی بے شمار دستخطی سندات آپ ہمارے شوروم میں ملاحظہ فرما سکیں گے۔








ہم ٹوٹ پھوٹے لیڈروں کی مرمت کرتے ہیں



اس موقع پر ملک میں اور خصوصاً صوبہ مغربی پنجاب میں بہت سے لیڈر مرمت کے محتاج پڑے ہیں ان بیچاروں کو اول تو اموال متروکہ کی لوٹ مار میں ان تھک کام کرنا پڑا، پھر ناجائز الاٹمنٹوں کے معرکے میں بڑی دوڑ دھوپ دکھانی پڑی اور پھر جاہ و منصب کے لئے جہاد بپا ہوا تو اس میں دادِ مردانگی دینی پڑی۔ اس طرح لیڈری کے بہت سے ٹینک ناکارہ ہو کر جنگلوں میں، دلدلوں میں، سڑکوں کے کنارے کھڑے کے کھڑے رہ گئے اور اب ان کو زنگ لگ رہا ہے۔ ملک کی قیمتی دولت کا یہ نقصان ناقابل برداشت ہے۔ اس لیے ہماری فرم نے ان تمام نا کارہ لیڈروں کی مرمت کا قابل اطمینان انتظام بہم پہنچا لیا ہے۔ آناً فاناً ریپئر کی جاتی ہے، گھسے ہوئے پرزے بدل دیے جاتے ہیں۔ ٹوٹی پھوٹی شخصیت اور زنگ آلود وجاہت کو بالکل تازه بنا دیا جاتا ہے۔ صفائی، پالش اور اوور ہالنگ کا بہترین انتظام ہے۔ آپ اس سے بالکل نہ گھبرائیں کہ پبلک آپ کو ایک مرتبہ رد کر چکی ہے، برسرِ عام گالیاں دیتی ہے اور آپ تقریر کے لیے کھڑے ہوتے ہیں تو ""واپس جاؤ"" اور ""بیٹھ جاؤ"" کے نعرے لگاتی ہے۔ آپ اس کی بھی کوئی پروا نہ کیجیے کہ آپ نے خیانتیں کی ہیں، لوگوں کی حق ماریاں کی ہیں اور اخلاق کی انتہائی پستی کا ثبوت دیا ہے۔ آپ کتنے ہی نامقبول ہو چکے ہوں اور آپ کو غنڈے کا درجہ کیوں نہ دے دیا گیا ہو، ہم آپ کو دکھا دیں گے کہ عوام کس آسانی سے بے وقوف بنائے جا سکتے ہیں اور کتنی ہردلعزیزی آپ کو دوبارہ حاصل ہو جاتی ہے۔ آپ محسوس کریں گے کہ زمین آسمان بدل گئے اور آپ کی تقدیر بدل گئی ہے۔ یہ ہے ہمارا فنی اعجاز!








ہم لیڈری کا بیمہ بھی کرتے ہیں



ہماری فرم کا انشورنس ڈیپارٹمنٹ آپ کو روز روز کی پریشانیوں سے ایک قلیل سے ماہانہ چندے کے عوض میں بالکل نجات دلا سکتا ہے۔ ہم آپ کو لیڈری کی مستقل اجارہ داری دلوا سکتے ہیں اور آپ کے لیے قیادت کے خدائی حقوق منوا دینے کی گارنٹی دیتے ہیں۔ اگر آپ مدتِ معیّنہ میں ہم سے بیمہ کرانے کے بعد لیڈری یا کسی منصب سے برطرف کر دیے جائیں تو آپ کی جمع شده رقم سے دس گناه رقم بروئے شرائط ہمیں ادا کرنی ہو گی جس سے آپ اپنی حیثیت بنا سکتے ہیں۔ آپ کو اس کی فکر نہیں کرنی پڑے گی کہ آپ کی کیا حرکات معقولیت، جمہوریت یا اسلام سے متضاد ہیں اور آپ کے کس اقدام سے رائے عامہ بگڑ جائے گی۔ آپ اندھا دھند چلیے۔ یہ ہمارے ذمے ہے کہ ہم آپ کے لیے ماحول کو ساز گار رکھیں۔ ہماری پروپگینڈہ فورس اتنی ہے کہ ہم آپ کے تخت کے پایوں کو کبھی بھی اپنی جگہ سے ہٹنے نہ دیں گے۔ ہم آپ کی نالائقیوں کو کرامات ثابت کر کے دکھائیں گے۔ آپ کی حماقتوں میں حکمت کے لطیف نکات ہم پیدا کریں گے۔ آپ کو لمحہ بہ لمحہ قیمتی مشورے بہم پہنچائیں گے آپ کو خطرات سے ہم خبردار رکھیں گے اور ان کا مقابلہ کرنے کے لئے ضروری اسباب اور تدابیر خود فراہم کریں گے۔ آپ کو مفید لٹریچر ہم پیش کرتے رہیں گے۔ جب ضرورت ہو گی، آپ کی خدمت میں خود ہمارا مشیر پہنچ جائے گا۔



پرانے لیڈروں اور اکابرِ حکومت سے خاص طور پر خیر خواہانہ گذارش ہے کہ اب ان کے لیے تیزی سے خطرناک حالات پیدا ہورہے ہیں اور قوم ان کو ہٹا کر نئے لیڈر آگے لانے کی تیاری میں ہے۔ لہٰذا وقت پر فکر کیجیے اور ہمارے ہاں اپنی لیڈری یا عہدے کا بیمہ کرا کے خطرات سے بے نیاز ہو جائیے ۔ ورنہ آپ کا جم کے کھڑا رہنا اب آسان نہیں ہے.








ہم الیکشن میں کامیاب کراتے ہیں



اب جو الیکشن درپیش ہے اس میں آپ اگر بازی لڑنا چاہیں تو ہماری خدمات حاصل کیجیے ۔ ہم ایک منصفانہ معاوضہ کے عوض آپ کو کامیابی کی ضمانت دے سکتے ہیں۔ اس مقصد کے لیے ہمارے انتظامات یہ ہیں!



1۔ جہاں ضرورت ہو شامیانے، دریاں، قناتیں، لیمپ، لاؤڈ سپیکر، موٹریں، بسیں ہم خود فراہم کریں گے نیز ووٹروں کی ضیافت کے لیے اچھے سے اچھے کھانے کا انتظام کر کے دیں گے۔



2۔ بہترین قسم کے معیاری اور مؤثر پمفلٹ اور پوسٹ مرتب کرکے دیں گے۔



3۔ آپ کی قصیدہ خوانی اور آپ کے مخالفین کی تذلیل و تحقیر اعلیٰ درجہ کے مقررين فراہم کریں گے۔



4۔ اہل علم حضرات کا لشکر کا لشکر آپ کی تائید میں میدان میں اتار دیں گے۔



5۔ اخبارات کے کالم کرائے پر حاصل کر دیں گے۔ 6۔ آپ کے لیے موزوں ترین حلقۂ انتخاب کی نشان دہی کریں گے۔



7۔ آپ کو ماہرین نفسیات کے ذریعے وہ مسائل متعین کرا کے دیں گے، جن کو چھیڑنا وقت کے رجحانات کے پیشِ نظر کسی خاص علاقے



میں مفید ہے۔



8۔ نفسیاتی اثر رکھنے والے نعرے، فقرے اور اصطلاحات کی نشاندہی کریں گے۔



9۔ آپ کے اندر جھوٹ بولنے، فریب دہی کرنے اور اندھا دھند وعدے کرنے کی اخلاقی جرٲت پیدا کریں گے۔



10۔ ووٹوں کی منڈی میں سودے کرنے کے لیے جغادری دلال استعمال کریں گے۔



11۔ غنڈوں کی ایک بڑی ملیشا ہم آپ کے ساتھ کریں گے۔



ان اسبابِ کامیابی کے ساتھ جب آپ میدان میں آئیں گے تو رن کانپ نہ اٹھے تو ہمارا ذمہ۔








ہمارے وسیع انتظامات



آپ ہمارے کارخانے اور شوروم کر دیکھیں تو اس عجائب گھر میں آپ کو عجیب و غریب انتظامات سے تعارف ہو گا۔ یہاں آپ کو حسبِ ذیل شعبے اپنا کام کرتے ملیں گے۔








شعبۂ شخصیت سازی



یہاں امیدواروں کو یہ تربیت دی جاتی ہے کہ ان کو بڑا آدمی بنے کے لیے لباس کیسا پہننا چاہیے، ان کو کلین شیو کرانا چاہیے یا ڈاڑھی رکھنی چاہیے، ان کو مجالس میں کس طرح بیٹھنا چاہیے، ان کو باتیں کس انداز سے کرنی چاہئیں، ان کو لوگوں سے ملتے جلتے کیا بہروپ بھرنا چاہیے، ان کو پبلک لائف اور پرائیویٹ لائف کے پارٹیشن کو کس طرح مضبوط رکھنا چاہیے، ان کو کیسے لوگوں سے سوسائٹی رکھنی چاہیے۔








شعبۂ تقریر و خطابت



اس شعبہ میں صرف اڑتالیس گھنٹوں میں جدید سائنٹینک طریقوں سے ایک امیدوار کو کامیاب مقرر بنا دیا جاتا ہے۔ اس کی جھجھک ختم کر دی جاتی ہے، اسے وقت کے تقاضوں کے مطابق چند معیاری تقاریر بہم پہنچا دی جاتی ہیں وہ بعد میں رٹ سکتا ہے اور اسے گرم گرم فقرے مطبوعہ شکل میں دے دیے جاتے ہیں اور ان کا محلِ استعمال سکھا دیا جاتا ہے۔



اس شعبہ میں فائر بریگیڈ کی گاڑیوں کی طرح مقررین کے کئی دستے ہر وقت 15 منٹ کے نوٹس پر کسی جائے واردات پر پہنچ جانے کے لیے تیار رہتے ہیں۔








شعبۂ نشر و اشاعت



اس شعبے کا کام یہ ہے کہ ضرورتمندوں کے لیے لٹریچر، پمفلٹ، پوسٹر، ہینڈبل اور اشتہارات مرتب کرے، اخبارات میں مضامین شائع کرائے، تحریری پروپیگینڈے کا طوفان اٹھا دے۔ جھوٹی خبریں گھڑ گھڑ کے اٹھاتا رہے اور ہمارے گاہکوں کی رہنمائی کے لیے تحریر ی اسباق کا سلسلہ بہم پہنچائے۔ یہ شعبہ آناً فاناً صحافت کی دنیا میں ایک طوفان لا سکتا ہے۔








شعبۂ نفسیات



یہ شعبہ نفسیاتی لمحوں کی نشان دہی کر کے ہمارے گاہکوں کی رہنمائی کرتا ہے، یہ ایک ایک علاقے کے عوام کی نفسیاتی صحت و مرض کا تازہ ریکارڈ پیش نظر رکھتا ہے، یہ وقت وقت کے لئے مؤثر نعرے اور الفاظ تجویز کرتا ہے، یہ جمہور کو بے وقوف بنانے کے فن پر قابلِ اعتماد معلومات جمع کر کے دیتا ہے، یہ کسی لیڈر کی ناکامی کے نفسیاتی وجوہ کا صحیح صحیح تجزیہ کر کے ان کے ازالہ کی تدابیر اختیار کرتا ہے۔



یہ شعبہ امیدواروں کو اس بات کا مشورہ بھی بہم پہنچاتا ہے کہ وہ فرنگی جمہوریت، کمیونزم اور اسلام تینوں میں سے کسی کے ساتھ ہو کر کام کریں۔ نیز وہ ان تینوں دینوں کا مصنوعی لبادہ اوڑھنے کے متعلق ہدایات دیتا ہے اور ساتھ ہی ریہرسل کرانے کے انتظامات بھی کرتا ہے۔



یہ شعبہ لیڈروں کی رہنمانی کرتے ہوئے ان کو وہ تدابیر بتاتا ہے جن کے ذریعے وہ عوام کی توجہ حقیقی مسائل سے ہٹا کر سطحی امور پر منعطف کر سکیں۔ نیز جن کے ذریعے وہ اپنے آپ کو تنقید سے صاف بچا لے جائیں اور کسی کی نگاہ اپنی کمزوریوں کی طرف نہ اٹھنے دیں۔



یہ شعبہ لیڈری کے تحفظ کے لیے جمود اور انتشار پیدا کرنے کے وہ ہتھکنڈے بھی بتاتا ہے جن کا تجربہ تاریخ میں ہمیشہ کامیاب رہا۔








شعبۂ سازشیات



اس پُراسرار شعبے نے موجودہ لیڈروں کے حلقوں میں، اخبار نویسوں میں، علما اور خطیبوں میں، سیاسی جماعتوں کی ورکنگ کمیٹیوں میں ہر طرف اپنے پانچویں کالم کے سپاہیوں کو پھیلا رکھا ہے جن کے ذریعے اپنے گاہکوں کو اندرونی راز حاصل کر کے دیے جاتے ہیں۔ نیز حسب ضرورت جہاں جیسا رجحان پیدا کرنا ہوتا ہے کر لیا جاتا ہے۔ جس موقع پر شرارت اٹھانی ہو اس کی تخم ریزی آسانی سے ہوجاتی ہے۔ الیکشن میں ووٹوں کی خریداری کے لیے بے ایمان دلال اسی شعبے سے فراہم کیے جاتے ہیں۔








شعبۂ غنڈہ گردی



یہ شعبہ نہ صرف یہ کہ آپ کے جلسوں کو کامیاب بنانے کے لیے لٹھ بند حمایتیوں اور نعرہ بازوں کی ایک بڑی تعداد پر جگہ فوری فراہم کر سکتا ہے، بلکہ یہ آپ کے حریفوں کے کسی بھی جلسے میں ہڑبونگ مچانے کے لیے دلیر رضاکار بھی کرائے پر بہم پہنچاتا ہے۔ الیکشن میں آپ اگر اپنے حریفوں کو شکست دینے کے لیے غنڈہ گردی کے ضرورت مند ہوں تو یہ شعبہ اتنی بڑی فوج میدان میں اتار دے گا کہ آپ کے حریفوں کے لیے راستہ چلنا ناممکن ہوجائے گا۔








شعبۂ انٹرویو



یہ شعبہ نئے امیدواروں اور مرمت طلب لیڈروں سے انٹرویو لیتا ہے اور پھر اپنی رپورٹ مرکزی بورڈ کے پاس بھیج دیا ہے جس کے حکم کے مطابق مختلف شعبوں میں ذمہ داریاں تقسیم ہو جاتی ہیں۔








ہم معاوضے منصفانہ لیتے ہیں



فرم کی مذکورہ بالا خدمات میں سے جس کی ضرورت بھی آپ کو درپیش ہو بلا تکلف اس سے فائده اٹھائیے اور تسلی رکھیے کہ معاوضے معقول طلب کیے جاتے ہیں۔ معاوضوں کے متعلق حسبِ ذیل قواعد نگاہ میں رکھیے:۔



1۔ معاوضہ ہم عام حالات میں پیشگی لیتے ہیں، لیکن جس ذمہ داری کو ہم لیں گے اس میں اگر کامیابی نہ ہو تو رقم واپس کر دی جاتی ہے۔



2۔ قابلِ اعتماد ہستیوں کو اگر مالی مشکلات درپیش ہوں تو معقول شخصی ضمانت اور جائدادی کفالت پر قرض کا معاملہ بھی کر لیتے ہیں اور اپنی خدمات کا معاوضہ آپ سے لیڈری اور عہدے کی کمائی حاصل ہونے کے بعد یک مشت یا بالاقساط وصول کر سکتے ہیں۔








آج ہی فارم بھر کے بھیج دیجیے



اگر آپ لیڈری کے نئے نئے شائق ہوں تو حسبِ ذیل سوالات کے جوابات لکھ کر ہمیں بھیج دیجیے تاکہ بروقت معاملہ طے ہو سکے۔



1۔ نام، پتہ، عمر، تعلیم، مطالعہ، سیاسی مسلک وغیرہ کیا ہے (ہو سکے تو فوٹو بھی فراہم کیجیے)



2۔ آپ کو لیڈری کا جنون کب سے ہوا؟



3۔ آپ اپنے لیڈر ہونے کی اہمیت و ضرورت کو کس درجے میں محسوس کرتے ہیں؟ یعنی اگر آپ لیڈر بن جائیں تو آپ کے خیال میں دنیا کی کون سی بگڑی بن جائے گی اور نہ بن سکیں تو آسمان کس حد تک ٹوٹ پڑے گا اور زمین کس حد تک پھٹ جائے گی؟



4۔ لیڈری کے لیے جن اخلاقی پستوں کی عام طور پر ضرورت ہوتی ہے ان میں سے کس کس کی اہمیت کو جانتے ہیں اور اس میں کیا کچھ دستگاہ رکھتے ہیں؟



5۔ قوم پر کون سا نیا ستم ڈھانے کی اسکیمیں آپ نے مرتب کر رکھی ہیں؟



6۔ آپ کے خاندان، حلقۂ احباب اور علاقے کے لوگ آپ کے متعلق کیا رائے رکھتے ہیں؟



7۔ ”ہم چوما دیگرے نیست“ کی تگڑم بازی کی مشق ہے یا نہیں؟



8۔ کبھی چھوٹے پیمانے پر آپ نے اپنے ماحول میں لیڈری کے ذوق کو آزمایا بھی ہے؟ اور آزمایا ہو تو نتیجہ کیا رہا؟



9۔ آپ کو اگر وزیر اعظم بننے کا موقع ملے تو آپ کیا کارنامے انجام دینا چاہتے ہیں اور اگر آپ کو وزارت سے اختلاف کرنا پڑے تو پھر آپ کا رویہ کیا ہوگا؟



10۔ آپ کی جاگیر، آمدنی اور ذریعہ روزگار کیا ہے اور خاندانی رسوخ کس درجے کا ہے؟







اگر آپ پرانے لیڈر ہوں اور مرمت طلب حالت میں پڑے ہوں تو براہِ کرم ذیل کے سوالات کے جوابات لکھ کر روانہ کرا دیجیے۔



1۔ نام، پتہ، عمر، تعلیم، مطالعہ، سیاسی مسلک وغیرہ کیا ہے(فوٹو بھی ارسال فرمائیے)



2۔ آپ کی لیڈری کی پوری ہسٹری کیا ہے؟



3۔ آپ نے قوم سے اب تک کیا کیا خیانتیں کی ہیں؟ ان میں سے کتنی ہضم ہو چکیں اور کتنی رسوائے زمانہ ہیں؟



4۔ آپ سے قوم کے لیے خیر و برکت کا کوئی کام کبھی اتفاقاً سرزد ہو چکا ہو تو اس کو ضرور تفصیل سے لکھیے۔



5۔ آپ نے کتنی حماقتیں ایسی کی ہیں، جو کرشمۂ قدرت کے تحت آپ کے لیے رحمت بن گئیں؟



6۔ اموالِ متروکہ کی لوٹ اور ناجائز الاٹمنٹوں کے معرکے میں آپ نے کتنی جانبداری کا ثبوت دیا ہے؟



7۔ جاہ و مناصب کی جنگ میں آپ نے گذشتہ دو سال میں کیا کیا کارنامے سر انجام دیے ہیں۔



8۔ آپ کے متعلق پبلک کی عام رائے کیا ہے؟



9۔ آپ عوام کو خطاب کریں تو عوام کیا حرکات کرتے ہیں؟



10۔ آپ کے حریف کون کون ہیں، کیسے ہیں اور وہ آپ کو ناکام رکھنے کے لیے کیا کر رہے ہیں؟



11۔ آپ کے حامی کون کون ہیں، کیسے ہیں او وہ آپ کی کامیابی کے لیے کیا کر رہے ہیں؟



12۔ آپ دوبارہ میدانِ عمل میں کون سا بہروپ بھر کر اترنے کو موزوں خیال فرماتے ہیں۔



13۔ آپ دوبارہ لیڈری کا منصب پا کر قوم پر مزید کیا احسانات فرمانے کا ارادہ رکھتے ہیں؟



14۔ آپ کو اگر لیڈری نہ مل سکے تو دنیا کس حد تک تاریک ہو جائے گی؟



15۔ آپ کے مقابلے میں اہل تر لوگ کون کون سے ہیں اور ان کے ہوتے ہوئے آگے بڑھنے کے لیے جس ڈھٹائی کی ضرورت ہے کیا اس کی پوری مقدار آپ میں موجود ہے؟



16۔ آپ آئندہ کس پارٹی اور کس بلاک کے اندر سے نقب لگا کے ایوانِ اقتدار میں گھسنے کی تجاویز سوچ رہے ہیں؟



17۔ آپ کی جاگیر، آمدنی، اور ذریعۂ روزگار کیا ہے اور خاندانی اثر و رسوخ کس درجے کا ہے؟



آپ کی طرف سے سوالنامے کا جواب پہنچنے کے فوراً بعد فرم انٹرویو کے لیے تاریخ اور وقت کا تعین کر کے آپ کو مطلع کر دے گی۔



جلدی کیجیے، وقت ہاتھوں سے جا رہا ہے!







نیاز مند



”ا۔ ب۔ ج“



مینیجر شعبۂ نشر و اشاعت



لیڈر میکرز اینڈ الیکشن کمیشن ایجنٹس لمیٹڈ



پوسٹ بکس نمبر 10، ٹیلیفون نمبر 420، مقام نامعلوم​







٭٭٭​



نعیم صدیقی





","
1:49 PM
",
"


غزل: لوگ خوش ہیں کہ سال بدلے گا


","







لوگ خوش ہیں کہ سال بدلے گا




کیا ہمارا یہ حال بدلے گا؟








ہو گئے ہر ستم کے ہم عادی




اب تو ظالم ہی چال بدلے گا








دل بدلتا نہیں ہے کہنے سے




اشکِ توبہ میں ڈھال، بدلے گا








کون بدلے گا ملک کے حالات؟




کیا کبھی یہ سوال بدلے گا؟








ہم نے بدلی نہیں رَوِش تابشؔ




کیسے کہہ دوں مآل بدلے گا




٭٭٭




محمد تابش صدیقی​





","
10:29 AM
",
"


غزل: مت رکھو دل کو یوں سدا خاموش​


","







مت رکھو 
دل کو یوں
 
سدا خاموش​




ٹوٹ جائے گا جو رہا خاموش








جو سمجھتا تھا صرف میں ہی ہوں




ہر ستمگر وہ ہو گیا خاموش








اب کے مظلوم خوں رلائے گا




ہو چکا ہے یہ بارہا خاموش








بسمل آہو نے سہمے بچوں سے




آنکھوں آنکھوں میں کہہ دیا خاموش








چند چیخیں اُٹھی تھیں دل میں جنھیں




فکرِ دنیا نے کر دیا خاموش








ساعتِ پُر فتن ہے یہ تابشؔ




مٹ ہی جائے گا جو رہا خاموش​




٭٭٭




محمد تابش صدیقی​





","
12:31 PM
",
"


غزل: آرزوؤں کا شجر اک ہم کو بونا چاہیے


","







آرزوؤں کا شجر اک ہم کو بونا چاہیے




زندہ رہنے کے لیے اب کچھ تو ہونا چاہیے








ضبطِ پیہم سے کہیں پتھر نہ ہو جائے یہ دل




صبر اچھی شے ہے لیکن غم پہ رونا چاہیے








مستعد رہنا ہے گر، لازم ہے عجلت سے گریز




لمبی راہوں کے مسافر کو بھی سونا چاہیے








ہر کس و ناکس کو اپنے دل میں دیتا ہے مقام




مجھ کو بھی تیرے دیارِ دل میں کونا چاہیے








مَیل دل کا مانگتا ہے شرمساری کا خراج




رات بھر تابشؔ اسے اشکوں سے دھونا چاہیے




٭٭٭




محمد تابش صدیقی​





","
6:46 PM
",
"


نظم: ام الکتاب (سورۃ الفاتحہ کا منظوم مفہوم)


","











ام الکتاب




سورۃ الفاتحہ کا منظوم مفہوم




٭




لائقِ ہر ثنا، مالکِ دوجہاں




تو بڑا مہرباں، تیری رحمت رواں








بادشاہی بچے گی تری ہی یہاں




جب لپٹ جائے گی یہ بساطِ جہاں








ہیں ہماری عبادات تیرے لیے




تیرے آگے ہی پھیلائے ہیں جھولیاں








سیدھے رستے پہ ہم کو چلا اے خدا! 




یعنی ہم کو دکھا جادۂ منعماں








اپنے مغضوب لوگوں کی رہ سے بچا




مت بنا ہم کو ہمراہیِ گمرہاں




٭٭٭




محمد تابش صدیقی​





","
11:15 AM
",
"


غزل: درِ مخلوق پہ سر اپنا جھکاتا کیا ہے


","






شہزاد احمد کی زمین میں ایک کاوش احباب کی بصارتوں کی نذر:








درِ مخلوق پہ سر اپنا جھکاتا کیا ہے




رب کے ہوتے ہوئے اوروں کو بلاتا کیا ہے








کامیابی کے لیے چاہیے سعیِ پیہم




ہاتھ پر ہاتھ دھرے خواب سناتا کیا ہے








وادیِ عشق میں کافی ہے مجھے راہِ حسینؓ




مجھ کو رستہ کسی مجنوں کا بتاتا کیا ہے








حاکمِ شہر! ترے ہاتھ پہ خوں ہے اِس کا




تربتِ شہر پہ اب پھول چڑھاتا کیا ہے








گر تجھے وقت ملے اپنے گریباں میں بھی جھانک




ہر گھڑی دوسروں پر خاک اڑاتا کیا ہے








ہے ترا قول و عمل نورِ ہدیٰ سے عاری




تو محبت میں فقط گھر کو سجاتا کیا ہے








ہر کوئی اپنے مفادات میں گم ہے تابشؔ




خود غرض دور میں زخم اپنا دکھاتا کیا ہے




٭٭٭




محمد تابش صدیقی​





","
9:27 PM
",
"


پیروڈی: کسی کا ہونے میں لگ گیا ہے


","












منیب احمد بھائی کی خوبصورت 
غزل 
کی پیروڈی میں کچھ نمک پارے






کسی کا ہونے میں لگ گیا ہے




ببول بونے میں لگ گیا ہے








ابھی تو شادی نہیں ہوئی ہے




ابھی سے رونے میں لگ گیا ہے








نمایاں رہتا تھا قبلِ شادی




پر اب تو کونے میں لگ گیا ہے








چھوئی نہ تھی جس نے اِستری بھی




وہ کپڑے دھونے میں لگ گیا ہے








نہیں تھا اتنا ظریف تابشؔ




کہ جتنا ہونے میں لگ گیا ہے




٭٭٭




محمد تابش صدیقی​





","
3:10 PM
",
"


پیروڈی: بےدردی


","











بےدردی




(علامہ اقبالؒ سے معذرت)
 




٭




تاروں پر واپڈا کی تنہا




چڑیا تھی کوئی نکمی بیٹھی








کہتی تھی کہ صبح سر پہ آئی




سپنے تکنے میں شب گزاری








اُٹھوں کس طرح میں یہاں سے




سستی سی چھا گئی ہے ایسی








دیکھی چڑیا کی کاہلی تو




بجلی کوئی پاس ہی سے بولی








""حاضر ہوں مدد کو جان و دل سے""




آتی ہوں گرچہ میں ذرا سی








کیا غم ہے جو چھا گئی ہے سستی




میں تار میں زندگی بھروں گی








اللہ نے رکھی ہے مجھ میں طاقت




دو لمحوں میں بھسم کروں گی








""ہیں لوگ وہی جہاں میں اچھے 




آتے ہیں جو کام دوسرں کے""




٭٭٭




محمد تابش صدیقی​





","
2:33 PM
",
"


غزل: عبث ہے دوڑ یہ آسائشِ جہاں کے لیے


","











عبث ہے دوڑ یہ آسائشِ جہاں کے لیے




کہ یہ جہان بنا ہی ہے امتحاں کے لیے








ہوا کی زد میں نشیمن ہے اب تو ڈر کیسا




چنی تھی شاخِ بلند اپنے آشیاں کے لیے








ہے سر پہ خاک، پھٹے ہونٹ اور گریباں چاک




""یہ اہتمام ہے کیوں؟ کس لیے؟ کہاں کے لیے؟""








وہ آبیاری کرے یا کوئی کلی مسلے




بنا ہے باغ ہی سارا یہ باغباں کے لیے








ہے شور تب سے مری بے حسی کا دنیا میں




بچا لیے تھے کچھ آنسو غمِ نہاں کے لیے








نکھار آتا ہے خصلت میں نقد سے تابشؔ




اسی لیے میں دعاگو ہوں ناصحاں کے لیے




٭٭٭




محمد تابش صدیقی​





","
2:32 PM
",
"


غزل: بڑھ گیا ظلم و ستم اتنا کہ روٹھا بادل


","











بڑھ گیا ظلم و ستم اتنا کہ روٹھا بادل




روز بن برسے گزرتا ہے گرجتا بادل








یہ برستا ہے نہ چھَٹتا ہے مری آنکھوں سے




کب سے ٹھہرا ہے تری یاد کا گہرا بادل








پھر کوئی آہِ رسا چرخِ کہن تک پہنچی




آج کی رات بہت ٹوٹ کے برسا بادل








بغض، کینہ و کدورت سے کرو پاک یہ دل




چھَٹ نہ جائے کہیں رحمت کا برستا بادل








کشمکش میں ہوا دونوں کو خسارہ تابشؔ




نورِ خورشید ہوا ماند، تو بکھرا بادل




٭٭٭




محمد تابش صدیقی​





","
2:29 PM
",
"


غزل: رہے مشکل سدا، ایسا نہیں ہے


","







رہے مشکل سدا، ایسا نہیں ہے




نہ پوری ہو دعا، ایسا نہیں ہے








پکارو اس کو ہر رنج و الم میں




وہ ہو جائے خفا، ایسا نہیں ہے








شکستہ ناؤ امت کی سنبھالے




کوئی بھی ناخدا ایسا نہیں ہے؟








چلے آؤ، اسے کوفہ نہ سمجھو




""مرا شہرِ وفا ایسا نہیں ہے""








پڑے جس میں پرکھنے کی ضرورت




محبت سلسلہ ایسا نہیں ہے








جفاؤں پر خفا ہوتا ہے تابشؔ




مگر چاہے برا، ایسا نہیں ہے




٭٭٭




محمد تابش صدیقی​





","
2:27 PM
",
"


غزل: سکونِ شب میں میسر سہانے خواب نہیں


","







سکونِ شب میں میسر سہانے خواب نہیں




بوقتِ شام سرہانے جو اب کتاب نہیں








ہیں پھول اور بھی تزئینِ گلستاں کے لیے




دل و نگاہ کی تسکیں فقط گلاب نہیں








متاعِ عیش، لباسِ حریر و فرشِ گل




یہ ہیں سراب، کہو لاکھ تم سراب نہیں








لزومِ راہِ وفا ہیں خلوص و قربانی




مفادِ ذات و غرض، عشق کا نصاب نہیں








اگرچہ جرم و خطا سے بھری ہے فردِ عمل




مگر خدا کی عنایات کا حساب نہیں








بغیرِ دردِ محبت، یہ زندگی ہے عبث




مجھے یہ کہنے میں ہرگز کوئی حجاب نہیں








حسینیت کے ترانے سبھی سنائیں مگر




حسینؓ بن کے دکھائے، کسی میں تاب نہیں








طریقِ اہلِ جنوں کا اعادہ کر تابشؔ




""کہ تیرے بحر کی موجوں میں اضطراب نہیں""




٭٭٭




محمد تابش صدیقی
​





","
2:24 PM
",
"


آپ کا آج کا دن (Your day in review)


","






گوگل نے کچھ عرصہ سے ہر ماہ ایک میل کے ذریعے گذشتہ ماہ کی مختصر تفصیل بھیجنی شروع کی ہے۔ یوں لگتا ہے کہ کچھ عرصہ میں روزنامچہ بھی بھیجنا شروع کر دیا جائےگا۔ جس کا متن کچھ یوں ہو سکتا ہے۔







1۔ آج صبح آپ ایک دفعہ پھر دیر سے جاگے۔



2۔ صبح آپ نے واش روم میں آدھا گھنٹہ گزارا، جو کہ معمول سے زیادہ ہے، ڈاکٹر سے مشورہ کیجیے۔



3۔ ناشتہ میں آپ نے گھٹیا آئل میں تلا ہوا انڈا اور پراٹھا کھایا۔ یہ آپ کے لیے نقصان دہ ہے کیونکہ آپ کولیسٹرول زیادہ ہونے کی دوائی بھی کھا رہے ہیں۔



مزید یہ کہ آپ نے اس مضرِ صحت کھانے کی تصویر سوشل میڈیا پر بھی پوسٹ کی، جسے کافی ایسے لوگوں نے لائک کیا، جن کے لیے اس کا استعمال خطرناک ثابت ہو سکتا ہے۔



4۔ آپ دفتر بھی لیٹ پہنچے اور دفتری اوقات میں سے 2 گھنٹے سوشل میڈیا پر صرف کیے۔ آئندہ بھی یہی روش رہی تو آپ کی یہ رپورٹ آپ کے ایچ آر میں بھی بھیجی جائے گی۔



5۔ شام کو آپ دوستوں کے ساتھ پیزا ہٹ گئے اور بیگم کو میسج کیا کہ دفتر میں مصروفیت زیادہ ہے، لیٹ آؤں گا۔ آئندہ اس تضاد کی رپورٹ بیگم کو بھیجی جا سکتی ہے۔



6۔ اس کے بعد گھر آ کر بھی ایک دفعہ پھر گھٹیا گھی میں بنی چکن کڑاہی کھائی۔



7۔ رات کو کھانا کھاتے ہی لیٹ گئے۔ جس کے سبب آپ کے بڑھتے ہوئے وزن میں مزید اضافہ کا امکان ہے۔ اور آئندہ آپ کی رپورٹ آپ کے ڈاکٹر کو بھیجی جائے گی۔



8۔ آپ کے دن بھر کی روٹین سے نکتہ نمبر 2 کی وجہ سمجھ آ گئی ہے۔ ڈاکٹر سے مشورہ کی ضرورت نہیں، کھانے میں احتیاط کیجیے۔



9۔ ایسا دن گزرنے کے باوجود بھی رات کو آپ نے سٹیٹس لگایا کہ آج کا دن شاندار گزرا۔ جس سے آپ کے پاکستانی ہونے کی ویریفکیشن ہو گئی ہے۔







امید ہے کہ کل کا دن آج سے بہتر گزاریں گے۔ شکریہ



دی گوگل ٹیم



٭٭٭



محمد تابش صدیقی​









","
1:54 PM
",
"


فرینڈ لِسٹ


","






انسان کی فطرت میں اللّٰہ تعالیٰ نے یہ عادت رکھی ہے کہ وہ معاشرے میں اپنے سے کسی نہ کسی طور ہم آہنگ فرد میں کشش محسوس کرتا ہے اور دوست بناتا ہے۔ وہ ہم آہنگی عمر میں برابر ہونا بھی ہو سکتی ہے۔ ایک جیسے خیالات کا ہونا بھی ہو سکتی ہے۔ ایک جیسے حالات کا ہونا بھی ہو سکتی ہے۔ تعلیم میں ایک ساتھ ہونا بھی ہو سکتی ہے، اور بے شمار دیگر وجوہات کی بنا پر بھی ہو سکتی ہے۔







ایک چھوٹا بچہ بھی دوست بناتا ہے۔ کبھی آپ بچے کو کسی دکان یا مجمع والی جگہ پر لے کر جائیں، آپ کا بچہ، اپنے ہم عمر بچوں میں کشش محسوس کرے گا۔ ان کی طرف مسکرا کر دیکھے گا، آگے جا کر ہاتھ لگا کر دیکھے گا، ایک طرح سے فرینڈ ریکوئسٹ بھیجے گا۔ جواب میں وہ بچہ یا تو جوابی مسکراہٹ کے ساتھ ریکوئسٹ قبول کر لے گا، یا پھر خوف یا غصہ کے ساتھ ریکوئسٹ کو رد کرے گا اور اپنے والدین کے پاس بھاگ جائے گا۔ بچہ کسی بڑے کو ریکوئسٹ نہیں بھیجے گا۔ ہاں اگر کوئی بڑا اس بچے کی سطح پر آ کر اس کو منہ بنا کر دکھائے، اس کو مسکرا کر دیکھے، کوئی چاکلیٹ پیش کرے تو وہ فوراً اس کی سمت دوستی کا ہاتھ بڑھائے گا۔







بچہ سکول میں داخل ہوتا ہے، اپنے ہم جماعت بچوں سے پالا پڑتا ہے، ایک دوسرے سے مسکراہٹوں کا تبادلہ ہوتا ہے۔ جس کے ساتھ بیٹھتے ہیں، اس سے دوستی زیادہ ہو جاتی ہے۔ یہاں بھی فرینڈ ریکوئسٹ بھیجی، قبول اور رد کی جاتی ہے۔ کچھ سے دوستی، کچھ سے خار، تو کچھ سے خوف والا تعلق بن جاتا ہے۔







وقت کے ساتھ ساتھ دوست بنانے کے معیارات میں تبدیلی اور اضافہ ہوتا رہتا ہے۔ جس میں کچھ عمل دخل معاشرے اور کچھ گھر اور تعلیمی ادارے کی تربیت کا بھی رہتا ہے۔



اور ملاقات کا کوئی نہ کوئی سبب ظاہری بھی ہوتا ہے، یعنی ہم جماعت ہونا، ہمسایہ ہونا، ہم پیشہ ہونا، وغیرہ۔







کوئی نہ کوئی ایسی بات ضرور ہوتی ہے، جس میں ہم آہنگی کی بنیاد پر دوستی قائم ہوتی ہے۔ چاہے دیگر معاملات میں اختلاف یا شدید اختلاف ہو۔ اور وہ اختلاف آپ کی دوستی پر اتنا اثر انداز اس لیے نہیں ہوتا کہ دوستی کی وجہ اپنی جگہ برقرار ہوتی ہے۔ مگر کبھی دوستی کی بنیادی وجہ میں ہی اختلاف آ جائے تو دوستی قائم رہنا مشکل ہو جاتا ہے۔







ایسا نہیں ہو سکتا کہ حقیقی دنیا میں آپ کا کوئی دوست ایسا بن جائے، جس سے ہم آہنگی کسی بھی سطح پر نہ ہو۔



آپ جب کسی ایک دوست سے بات کرتے ہیں تو کسی خاص فریکوینسی پر کرتے ہیں، کسی دوسرے سے کرتے ہیں تو کسی اور۔ ایک دوسرے کے مزاج اور عمر کے مطابق بات کرتے ہیں۔ اختلافی امور پر بات کرتے ہوئے دوسرے کا رد عمل سامنے رکھتے ہوئے بات کرتے ہیں۔ کسی چھوٹے سے بات کرتے ہیں تو بات کا انداز مختلف ہوتا ہے۔ کسی ہم عمر سے مختلف اور کسی بڑی عمر کے فرد سے مختلف۔







 یہ تو تھا حقیقی دنیا میں دوستی کا مختصر سا تجزیہ۔



اب آتے ہیں سوشل میڈیا کی دنیا میں فرینڈ لسٹ کیا ہے۔







اس لسٹ میں ایک تعداد تو ان حقیقی دنیا کے دوستوں پر مشتمل ہوتی ہے۔ 



اس کے علاوہ یہاں پر دوستی کی کچھ دیگر وجوہات بھی موجود ہیں۔



کسی کی پوسٹ آپ کی نظر سے گزرتی ہے، جس سے آپ متاثر ہوتے ہیں اور محض ایک پوسٹ کی بنیاد پر اسے فرینڈ ریکوئسٹ بھیج دیتے ہیں۔







کسی سے آپ کی براہِ راست دوستی نہیں ہوتی، مگر آپ اس کے کسی کام کے سبب مشہور ہونے کی وجہ سے اسے جانتے ہیں۔ اس کو آپ فرینڈ ریکوئسٹ بھیج دیتے ہیں۔







آپ کسی خاص موضوع سے متعلق کسی گروپ کے ممبر ہیں، وہاں اس موضوع پر کسی آراء سے متاثر ہونے کے سبب اسے فرینڈ ریکوئسٹ بھیج دیتے ہیں۔







فیس بک از خود آپ کی دلچسپیاں، فرینڈ لسٹ میں موجود افراد کی بنیاد پر کچھ لوگوں کو دوست بنانے کا مشورہ دیتا ہے، آپ ریکوئسٹ بھیج دیتے ہیں۔







یا انہی میں سے کسی بنیاد پر کسی نے آپ کو فرینڈ ریکوئسٹ بھیجی ہوتی ہے، اور آپ قبول کر لیتے ہیں۔







اب ان فرینڈز میں سے ایک بڑی تعداد ایسی ہوتی ہے کہ آپ کو نہ ان کا بیک گراؤنڈ معلوم ہوتا ہے، نہ ان کی عمر معلوم ہوتی ہے، نہ ان کی مکمل دلچسپیوں کی بابت معلوم ہوتا ہے۔ بسا اوقات رہن سہن اور معاشرت تک مختلف ہوتی ہے۔







ایسے میں جب کسی موضوع پر بات ہوتی ہے تو بظاہر ہم مزاج ہوتے ہوئے بھی دیگر عوامل کے سبب سوچنے کا انداز اور رائے بہت مختلف ہوتی ہے۔ اور ایک دوسرے کو نہ جاننے کی وجہ سے اس اختلاف کا اندازہ نہیں ہوتا۔ دونوں اپنے اپنے ماحول کے مطابق اس پر رائے دیتے ہیں، تو ایک دوسرے کی بات سمجھنا بھی مشکل ہوتا ہے۔ نتیجتاً اختلاف کی خلیج بڑھ جاتی ہے۔







اسی طرح بعض اوقات چالیس، پچاس سال کی عمر کا فرد اٹھارہ، بیس سال کے فرد سے بحث کر رہا ہوتا ہے، جہاں سوچنے سمجھنے کی صلاحیت کا ایک بڑا فرق ہونے کے سبب بحث لا حاصل، بلکہ انتشار بڑھانے کا سبب بنتی ہے۔ 







ایک دور ماندہ گاؤں کا فرد، ایک ساری زندگی بڑے شہر میں گزارنے والے فرد سے بات کر رہا ہوتا ہے، تو دونوں ایک دوسرے کی بات کو اپنے بیک گراؤنڈ کے مطابق سمجھنے اور دیکھنے کی کوشش کرتے نظر آتے ہیں، جو عموماً رائیگاں جاتی ہے۔







آپ اپنے کچھ احباب کے ساتھ ہونے والی گفت و شنید کی بنا پر اپنی کوئی رائے پوسٹ کرتے ہیں، ظاہر ہے کہ ان چند افراد کے علاوہ کوئی دوسرا فرد اس رائے کے پس منظر سے آگاہ نہیں ہوتا۔ جبکہ آپ کی پوسٹ سب تک پہنچتی ہے۔ اور پھر بہت سے لوگ اس رائے کا پس منظر جانے بغیر اپنی رائے دینا شروع ہو جاتے ہیں، اور آپ کے پاس اپنا سر پیٹنے کے علاوہ کوئی راہ دکھائی نہیں دیتی، کہ سب کو پس منظر سمجھانا ناممکن ہوتا ہے۔







یہ ان وجوہات میں سے چند ہیں، جو سوشل میڈیا اور بالخصوص فیس بک پر روز بروز بڑھتے ہوئے اختلافات، فکری انتشار اور فرسٹریشن کا سبب ہیں۔







یہ ممکن نہیں ہے کہ آپ کی بات دنیا بھر میں رہنے والے افراد ایک ہی فریکوینسی پر پڑھ اور سمجھ سکیں، اور نہ ہی یہ بات ممکن ہے کہ آپ دنیا بھر کے افراد کی رائے کو ان کی فریکوینسی پر سمجھ سکیں۔







لہٰذا اپنی رائے میں توازن اور اعتدال لانا ہی انتشار اور فرسٹریشن کم کرنے کا سبب بن سکتا ہے۔







تحمل اور برداشت ہی سے آپ دوسرے کی بات کو سننے کا حوصلہ پیدا کر سکتے ہیں۔







اگر ممکن ہو سکے تو جس سے بات کر رہے ہوں، پہلے اس کے بارے میں اس سے معلوم کیجیے۔ اس کی عمر، تعلیم اور علاقہ کے بارے میں پوچھیے۔ پھر اس کے مطابق اس سے بات کیجیے، ورنہ بحث مباحثہ سے پرہیز کیجیے۔







یہ چند تدابیر اختیار کر کے آپ کم از کم اپنے آپ کو فرسٹریشن، ٹینشن جیسی جدید دور کی بیماریوں سے بچا سکتے ہیں۔







یا پھر اپنی فرینڈ لسٹ پر نظرِ ثانی کیجیے اور اس کو حقیقی دنیا کی فرینڈ لسٹ کے مطابق ترتیب دیجیے۔



٭



محمد تابش صدیقی





","
8:35 PM
",
"


نظم: مجھے انجان رہنے دو


","






مجھے انجان رہنے دو



٭




مجھے خاموش رہنے دو




ذرا کچھ دن 




مجھے مدہوش رہنے دو




ابھی تو کچھ نہیں بگڑا




ابھی تو میرے گھر آنگن کا ہر موسم سہانا ہے




ابھی احساس دنیا کی حسیں بانہوں میں سوتا ہے








مجھے کچھ دیر رہنے دو 




طرب انگیز خوابوں میں




مجھے منزل نظر آتی ہے 




صحرا کے سرابوں میں




مجھے لاعلم رہنے دو








ابھی تو کچھ نہیں بگڑا




کہ میرا گھر سلامت ہے




ابھی احباب کی محفل میں فرحت بخش راحت ہے




ابھی میں زندگی کے رنگ اپنے گِرد پاتا ہوں








مجھے انجان رہنے دو




مجھے شام و فلسطیں کے مناظر یوں نہ دکھلاؤ




مجھے کشمیر و برما کے حقائق بھی نہ بتلاؤ








میں ڈرتا ہوں




اگر میں جان جاؤں گا




تو کیسے جھیل پاؤں گا؟ 




شعور و آگہی کا بار میں کیسے اٹھاؤں گا؟








اگر احساس زندہ ہو گیا 
تو پھر




مبادا میرے آنگن میں




خزاں کا رنگ غالب ہو




مجھے محفل کی رونق میں بھی ویرانی نظر آئے




مجھے پھر قہقہوں کے شور میں آہیں سنائی دیں




مجھے پھر شام کے بچوں کی چیخیں بھی سنائی دیں




مجھے کشمیر کی ماؤں کے ماتم بھی سنائی دیں




مجھے برما میں جلتے گھر، کٹی لاشیں دکھائی دیں




فلسطیں میں دھواں، بارود کے بادل دکھائی دیں








مجھے لاعلم رہنے دو




مرا احساس سونے دو




مجھے اس آگہی سے خوف آتا ہے




مجھے انجان رہنے دو



٭٭٭



محمد تابش صدیقی





","
2:11 PM
",
"


مختصر نظم: خواب


","









مختصر نظم: خواب








٭












زندگی کے کینوس پر








خواہشوں کے رنگوں سے








خواب کچھ بکھیرے تھے








وقت کے اریزر نے








تلخیوں کی پت جھڑ میں








سب کو ہی مٹا ڈالا








٭٭٭










محمد تابش صدیقی







","
8:25 AM
",
"


نظم: ایک مجبور مسلمان کی مناجات


","







یا الٰہی! ترے خام بندے ہیں ہم
نفس ہی میں مگن اپنے رہتے ہیں ہم
تیری مخلوق محکوم بنتی رہے
ظلم جابر کا دنیا  میں سہتی رہے
پڑھ کے احوال مغموم ہو جاتے ہیں
پھر سے ہنسنے ہنسانے میں کھو جاتے ہیں
ظلم کو روکنے ہاتھ اٹھتے ہیں کب؟ 
بس دعا کے لیے ہاتھ اٹھتے ہیں اب
حکمران اپنے، غفلت میں سوئے ہوئے
اپنی عیاشیوں ہی میں کھوئے ہوئے
ڈور اِن کی ہے اغیار کے ہاتھ میں
خیرِ امت ہے بیمار کے ہاتھ میں
کرب اتنا ہے، الفاظ پاتا نہیں
دل کی رنجش کا اظہار آتا نہیں
اے خدا! بھیج اپنے کرم کا سحاب
ختم دنیا سے ہو اب ستم کا یہ باب




دردِ مظلوم، تابشؔ کے دل میں جگا


بے حسی کے اندھیرے ہٹا، اے خدا!

٭٭٭
محمد تابش صدیقی





","
8:31 PM
",
"


غزل: خالق سے رشتہ توڑ چلے


","







خالق سے رشتہ توڑ چلے
ہم اپنی قسمت پھوڑ چلے
طوفان کے آنے سے پہلے
ہم اپنے گھروندے توڑ چلے
کچھ تعبیروں کے خوف سے ہی
ہم خواب ادھورے چھوڑ چلے
اب کس کی معیت حاصل ہو
جب سایہ ہی منہ موڑ چلے
شاید کہ تمہیں یاد آئیں پھر
ہم شہر تمہارا چھوڑ چلے
غفلت کی نیند میں ہے تابشؔ
کوئی اس کو بھی جھنجھوڑ چلے
٭٭٭
محمد تابش صدیقی





","
7:55 PM
",
"


غزل: وہی صبح ہے، وہی شام ہے


","







وہی صبح ہے، وہی شام ہے
وہی گردشوں کو دوام ہے
نہ چھپا سکا میں غمِ دروں
کہ مرا ہنر ابھی خام ہے
شبِ انتظار ہے عارضی
یہی صبحِ نو کا پیام ہے
دمِ وصل، وقفِ جنوں نہ ہو
یہ بڑے ادب کا مقام ہے
رہِ عشق ہے یہ سنبھل کے چل
بڑے حوصلے کا یہ کام ہے
وہی بے کنار سا دشت ہے
یہی منظر اپنا مدام ہے
کبھی دُکھ ملے، کبھی سُکھ ملے
یہی میرے رب کا نظام ہے
پسِ پردہ رہتے ہیں نیک خو
جو شریر ہے، سرِ عام ہے
نہیں فکر تابشِؔ کم نظر
کہ امام خیرالانامؐ ہے
٭٭٭
محمد تابش صدیقی





","
7:53 PM
",
"


غزل: وفا کا اعلیٰ نصاب رستے


","







وفا کا اعلیٰ نصاب رستے
صعوبتوں کی کتاب رستے
ہیں سہل الفت کے رہرووں کو
ہوں چاہے جتنے خراب رستے
جو عذر ڈھونڈو، تو خار ہر سو
ارادہ ہو تو، گلاب رستے
چمک سے دھندلا گئی ہے منزل
بنے ہوئے ہیں سراب رستے
رہِ عزیمت کے راہیوں کو
گناہ مسکن، ثواب رستے
کمی ہے تیرے جنوں میں تابشؔ
جو بن گئے ہیں عذاب رستے
٭٭٭
محمد تابش صدیقی





","
7:52 PM
",
"


غزل: جو ہونا ہم فقیروں سے مخاطب


","







جو ہونا ہم فقیروں سے مخاطب
تو رہنا با ادب، حسبِ مراتب
انہیں کا ہے مقدر کامیابی
اٹھائیں راہِ حق میں جو مصائب
قدم رکھا ہے جب خود ہی قفس میں
تو پھر آہ و فغاں ہے نامناسب
امیرِ وقت سے اُمّید کم ہے
بنے ہیں راہزن اس کے مصاحب
کبھی ملتا تھا علم و فن جہاں سے
ہیں مرکز جہل کا اب وہ مکاتب
ترا لہجہ ہے تھوڑا تلخ تابشؔ
نہ ہو جائیں خفا یہ ذی مناصب
٭٭٭
محمد تابش صدیقی





","
7:50 PM
",
"


غزل: زعم رہتا تھا پارسائی کا


","







زعم رہتا تھا پارسائی کا
ہو گیا شوق خود نمائی کا
چھین لیتا ہے تابِ گویائی
ڈر زمانے میں جگ ہنسائی کا
ناؤ طوفاں سے جب گزر نہ سکے
ہیچ دعویٰ ہے ناخدائی کا
خوش نہ ہو، اے ستم گرو! کہ حساب
وقت لیتا ہے پائی پائی کا
بادشاہی کا وہ کہاں رتبہ 
ہے جو اس در پہ جبہ سائی کا
نیّتِ حاضری تو کر تابشؔ
غم نہ کر اپنی نارسائی کا
٭٭٭
محمد تابش صدیقی





","
7:48 PM
",
"


غزل: بات جو کہنی نہیں تھی کہہ گئے


","







بات جو کہنی نہیں تھی کہہ گئے
اشک جو بہنے نہیں تھے بہہ گئے
راہِ حق ہر گام ہے دشوار تر
کامراں ہیں وہ جو ہنس کر سہہ گئے
زندگی میں زندگی باقی نہیں
جستجو اور شوق پیچھے رہ گئے
سعیِ پیہم جس نے کی، وہ سرخرو
ہم فقط باتیں ہی کرتے رہ گئے
اے خدا! دل کی زمیں زرخیز کر
ابرِ رحمت تو برس کر بہہ گئے
شاد رہنا ہے جو تابشؔ، شاد رکھ
بات یہ آباء ہمارے کہہ گئے
٭٭٭
محمد تابش صدیقی









","
7:44 PM
",
"


غزل: اِلٰہی عَفو و عطا کا تِرے اَحَق ہوں میں


","







اِلٰہی عَفو و عطا کا تِرے اَحَق ہوں میں
خطاؤں پر ہوں میں نادم، عَرَق عَرَق ہوں میں
کسی نے فیض اٹھایا ہے زندگی سے مری
کتابِ زیست کا موڑا ہوا وَرَق ہوں میں
یہ تار تار سا دامن، یہ آبلہ پائی
بتا رہے ہیں کہ راہی بہ راہِ حق ہوں میں
زبانِ حال سے یہ کہہ رہا ہے مجھ سے خلوص
کہ اپنی قوم کا بھولا ہوا سبق ہوں میں
جو ذرّے ذرّے کو روشن کرے، وہ تابشِؔ صبح
افق پہ شام کو پھیلی ہوئی شفق ہوں میں
٭٭٭




محمد تابش صدیقی









","
7:39 PM
",
"


غزل: یونہی مایوس رہتا ہوں، اِسی میں ہے خوشی میری


","







یونہی مایوس رہتا ہوں، اِسی میں ہے خوشی میری
تُمھیں مسرور کرتی ہے، پریشاں خاطری میری
بتا اے چارہ گر مجھ کو، سبب کیا ایسی نسبت کا
جو دل میں درد بڑھتا ہے، تو بڑھتی ہے ہنسی میری
خدایا لاج رکھ احباب کی اندھی محبت کی
مِرے اخلاص کی خاطر، چھُپا کم مائیگی میری
یہ کچھ سطریں جو اُبھری ہیں، مِرے بحرِ تخیل میں
فقط احساس ہے میرا، نہیں ہے شاعری میری
نگاہِ التفاتِ ساقیِ کوثر کا پیاسا ہوں
مئے گُلرنگ سے کیونکر بُجھے گی تشنگی میری؟
پھنسا ہوں کارِ دنیا میں، مگر اُمّید ہے تابشؔ
کہ دربارِ رسالتؐ میں لکھی ہے حاضری میری
٭٭٭
محمد تابش صدیقی





","
7:35 PM
",
"


غزل: مثلِ خورشید وہ ابھرتے ہیں


","







مثلِ خورشید وہ ابھرتے ہیں




عشق کی راہ میں جو مرتے ہیں








یاد اس کی سمیٹ لیتی ہے




جب بھی ہم ٹوٹ کر بکھرتے ہیں








دوستوں کو فریب دے کر ہم




کیوں بھروسے کا خون کرتے ہیں








جھوٹ ہے مصلحت کے پردے میں




دُور سے سچ کے ہم گزرتے ہیں








پیرویِ نبیؐ تو عنقا ہے




ہم محبت کا دم ہی بھرتے ہیں








ہے یہ احسان اسی کا اے تابشؔ




کہ بگڑ کر جو ہم سنورتے ہیں




٭٭٭ 




محمد تابش صدیقی 





","
7:27 PM
",
"


نعتیہ دوہے


","








محترمی شاکر القادری صاحب کی تحریک پر لکھے گئے۔

  




دل کے اندر میل ہے، کیسے لکھوں نعت




دو مصرعے بھی محال ہیں، اتنی ہے اوقات




٭








غافل آپؐ کی طاعت سے، عشق برائے نام




مسلم ہے یہ ظاہراً، باطن اس کا خام








ساقیِ کوثر آپؐ ہیں، شہرہ ہے یہ عام




جام پلا دیں تابشؔ کو، بن جائے اس کا کام




٭٭٭


محمد تابش صدیقی
 







","
7:18 PM
",
"


سفر نامۂ حرمین شریفین بسلسلۂ ادائیگی عمرہ٭ کچھ یادداشتیں


","









اس بات پر یقین تو پہلے ہی تھا کہ انسان کے ذمہ تدبیر اور کوشش ہے، کام کا ہونا یا نہ ہونا اللہ تعالیٰ کی مشیت ہے۔ نیت خالص ہو تو پھر چاہے تدبیر اور کوشش میں کوئی کمی کوتاہی موجود بھی ہو، اللہ تعالیٰ مراحل میں آسانی فرما دیتا ہے۔




شاید ہی کوئی مسلمان ایسا ہو کہ جس کے دل میں حرمین کی حاضری کا شوق اور خواہش نہ موجود ہو۔ مگر ہوتا یوں ہے کہ تمام تر خواہش ہونے کے باوجود کبھی دنیاوی خواہشات، کبھی بیماری اور لاچاری حائل آ جاتی ہے، وار انسان خواہش سے آگے نہیں بڑھ پا رہا ہوتا۔ ہمارامعاملہ بھی کچھ اس قسم کا ہی تھا کہ شدید خواہش ہونے کے باوجود کبھی صحت، کبھی بجٹ، کبھی چھوٹے بچوں کا خیال کسی عملدرآمد کی طرف بڑھنے سے روک دیتا تھا۔ کہ پہلے ذرا معاشی حالات سنبھل جائیں، پہلے ذرا صحت کے مسائل کچھ کم ہو جائیں، پہلے ذرا بچے بڑے ہو جائیں۔




ہمارے دفتر میں ہر سال سالانہ تقریب کے موقع پر عمرہ کے لیے قرعہ اندازی کی جاتی ہے۔ جو پہلے دو افراد کے لیے اور اب گذشتہ دو سالوں سے چار افراد کے لیے ہوتی ہے۔ اس سال اللہ تعالیٰ کے فضل و کرم سے قرعۂ فال میرے نام بھی نکلا۔




اس وقت کی کیفیت کو بیان کرنے سے بہرحال قاصر ہوں کہ ابھی تک سمجھ نہیں آ سکا کہ وہ خوشی کی کیفیت تھی، یا ندامت کی کیفیت تھی۔ اللہ تعالیٰ کی بے پایاں رحمت کے شکر کی کیفیت تھی یا اس رحمت کے سامنے اپنے کھوٹے اعمال دیکھ کر شرم سے گڑھ جانے والی کیفیت تھی۔ ایک اور احساس جو بڑی شدت کے ساتھ اجاگر ہوا کہ یہ اللہ تعالیٰ کی جانب سے رحمت ، دراصل ایک بہت بڑی آزمائش بھی ہے۔ یہ اللہ تعالیٰ کی جانب سے سدھرنے کا ایک اور موقع ہوتا ہے۔ کبھی دے کر آزماتا ہے، کبھی لے کر آزماتا ہے۔




ایکسیڈنٹ ہوتا ہےاور انسان موت کے منہ سے واپس آ جاتا ہے، یہ لو ایک اور زندگی، سدھر جاؤ۔ کچھ دن کے بعد زندگی اسی معمول پر واپس۔ انفرادی و اجتماعی اعمال میں غفلت، حقوق العباد میں کوتاہی۔


انسان بیمار ہوتا ہے، سرجری کروانی پڑ جاتی ہے۔ تنبیہ ہوتی ہے کہ ابھی بھی وقت ہے، سدھر جاؤ۔ اس سے پہلے کہ مہلتِ عمل ختم ہو جائے۔ کچھ عرصہ کے لیے محتاط اور خوفِ خدا والی زندگی۔ وقت کے ساتھ ساتھ پھر وہی روٹین۔


معاشی حالات میں تنگی آ جاتی ہے۔ پھر تنبیہ ہوتی ہے کہ اپنے آپ کو عقلِ کل نہ سمجھو، مجھ پر بھروسہ کرو۔ میری طرف پلٹ آؤ۔ انسان کو اپنی کم مائیگی کا احساس ہوتا ہے، اپنے رب کی جانب واپس پلٹتا ہے۔ ذرا حالات بہتر ہوتے ہیں، پھر اسی دنیا میں مگن ہو جاتا ہے۔


رمضان میں اعتکاف میں بیٹھنے کا موقع فراہم کر دیتا ہے۔ کہ لو دس دن ہیں، ذرا دل کا میل صاف کر لو، بھولا ہوا سبق یاد کر لو۔ جتنا قریب آ سکتے ہو آ جاؤ۔ انسان پھر پلٹتا ہے، گن گن کے تمام کوتاہیاں یاد کر کے ان کو چھوڑنے کا اعادہ کرتاہے۔ مگر ارادے کا اتنا کمزور کہ کچھ عرصہ بعد زندگی پھر وہی غفلت اور کوتاہیوں سے عبارت۔


اچانک در پر حاضری کا حکم ہو جاتا ہے۔ آ جاؤ میرے گھر، ایک اور موقع دے رہا ہوں۔ مجھ سے کچھ کہنا ہے تو کہو۔ رحمتوں کی بارش ہے، سمیٹ سکتے ہو تو سمیٹ لو۔ تمہارے اختیار میں ہے، چاہے تو چکنا پتھر بن جاؤ، جس پر پڑنے والی بارش اس پر کچھ اثر کیے بغیر بہہ جاتی ہے۔ چاہے تو زرخیز مٹی بن جاؤ،جو بارش پڑنے پر سونا اگلتی ہے۔


پچھلی تمام آزمائشوں پر اپنا طرزِ عمل آنکھوں کے سامنے آ جاتا ہے۔ ندامت کا اثر گہرا ہو جاتا ہے۔ دعا نکلتی ہے




اے خدا! دل کی زمیں زرخیز کر




ابرِ رحمت تو برس کر بہہ گئے


جتنی بڑی رحمت اتنی بڑی آزمائش۔ ایک خوف کہ کہیں اتمامِ حجت تو نہیں کی جا رہی؟ اور ایک امید کہ ہدایت کی راہ ابھی بھی کھلی ہے۔




اب بلاوا آ گیا ہے تو پھر انتظار کس بات کا۔ ایک دوست جو ٹریولنگ ایجنسی میں کام کرتے ہیں، ان سے مشورہ لیا، تو انہوں نے مکمل پلان ہی بنا کر ہاتھ میں تھما دیا۔ کمپنی کی جانب سے دو افراد کے عمرہ پیکج کے مطابق اماؤنٹ دی گئی۔ بچوں کو لے جانے کے حوالے سے بہت لوگوں نے مشورہ دیا کہ چھوڑ کر جاؤ، صحت کا مسئلہ بھی ہے، کیسے سنبھالو گے۔ مگر ایک تو بیٹا خاص طور پر ابھی بہت چھوٹا ہے۔ دوسرا یہ احساس کہ اللہ نے حاضری کا موقع دیا ہے تو بچے کیوں محروم رہ جائیں۔ ہمت کر کے بچوں کے ساتھ ہی جانے کا منصوبہ بنا لیا۔ اور دوست نے ضروریات کے مطابق بجٹ کے اندر اچھا پیکیج بنا دیا۔ فوری طور پر پاسپورٹ بنوائے۔




حج کے بعد یوں سمجھ لیں کہ ابھی دوبارہ عمرہ ٹریول کا سلسلہ شروع ہی ہوا تھا۔ اور سعودی ایمبیسی کے کچھ مسائل اور کچھ پالیسیوں کے تبدیل ہونے کے سبب ویزا کے مسائل شروع ہو گئے۔ایک تو یہ کہ ویزا صرف کراچی سے لگ رہا تھا، اور پراسسنگ بھی کافی سلو تھی۔ کتنے ہی لوگ وقت پر ویزا سٹیمپ ہو کر نہ آنے کے باعث نہ جا سکے۔ ائر ٹکٹ ضائع ہو گئے۔ اس دوران دوست سے مکمل رابطہ میں رہا، وہ دعا کرنے کا کہتا رہا۔ اللہ کے فضل سے جس صبح روانہ ہونا تھا، اس سے قبل شام مغرب کے وقت دوست کی کال آئی کہ آپ کے ویزے آ گئے ہیں، آ کر لے جائیں۔ جان میں جان آئی۔ اللہ کا شکر ادا کیا۔ معلوم ہوا کہ ایسا بھی ہوا کہ کسی کے نو ویزے تھے تو آٹھ سٹیمپ ہو کر آ گئے، ایک رہ گیا۔ ہمارے چاروں پاسپورٹ الحمد لله اکٹھے آ گئے تھے۔




29 اکتوبر 2017ء صبح پی۔ آئی۔ اے۔ کی 7 بجے کی پرواز سے عمرہ کے لیے روانہ ہوئے۔ احرام ائرپورٹ پر فجر کے بعد باندھ لیا تھا۔ 5 گھنٹے کے سفر کے بعد سعودی عرب کے وقت کے مطابق 10 بجے جدہ ائرپورٹ پر لینڈ کیا۔ وہیں سے موبائیلی کی انٹرنیٹ پیکج والی سم خریدی اور مکہ کے لیے روانہ ہوئے۔ سوا سے ڈیڑھ گھنٹے میں مکہ پہنچ گئے۔ مکہ پہچ کر معلوم ہوا کہ مکہ تو سارا ہی پہاڑی علاقہ ہے۔ جابجا بچھے سرنگوں کے جال نے بہت محظوظ کیا۔










پھر مکہ ٹاور نظر آیا تو منزل قریب ہونے کا خوش کن احساس ہوا۔ مکہ پہنچ کر ہوٹل میں اپنے کمرے تک پہنچتے عصر کا وقت ہو گیا۔










ہوٹل سے نکل کر معلوم کیا تو سامنے گلی میں ہی ایک پاکستانی کھانوں کا مرکز تھا۔ وہاں سے کھانا کھایا اور پیدل مسجد الحرام کی طرف روانہ ہوئے۔ ہوٹل مسجد سے 500 میٹر کے فاصلے پر تھا۔ مگر بابِ مروہ کی جانب تھا، اس لیے مسجد کی حدود کے اندر بھی کافی فاصلہ طے کرنا پڑا۔ وہ مرحلہ بھی آ گیا جس کے عرصہ سے منتظر تھے۔ نگاہوں کے سامنے خانۂ خدا موجود تھا۔










دعا مانگنا تو بھول ہی گیا، بس یک ٹک دیکھے گیا۔ تصور اور سامنے موجود ہونے کا فرق عیاں ہو گیا۔ تھوڑی دیر میں مغرب کی اذان ہو گئی۔ نگاہوں میں کعبہ لیے پہلی نماز ادا کی۔ کیفیت بیان نہ کر سکوں گا۔ مغرب سے عشاء کا وقت مسجد کے راستوں کو سمجھنے میں لگا۔ عشاء کے بعد عمرہ کے مراحل شروع کیے۔




مسجد میں جاری تعمیراتی کام کی وجہ سے صحن کے مطاف کی طرف جانے والے تمام راستے مسدود تھے۔











صرف ایک راستہ کھلا تھا، جو ہمیں اس دن معلوم نہ ہو سکا۔ لہٰذا پہلی منزل پر طواف کیا۔ پہلے یہ فیصلہ کرنے میں مشکل پیش آ رہی تھی کہ بچوں کے ساتھ طواف کس طرح کیا جائے۔ یا تو باری باری کر لیا جائے، ایک بندہ بچوں کو سنبھالے اور دوسرا طواف کر لے۔ مگر پھر بچوں کا طواف رہ جائے گا۔ گود میں اٹھا کر طواف کرنا ہمارے لیے امرِ محال تھا۔ پہلے ہی بہت زیادہ چلنے پھرنے کے سبب کچھ تھکاوٹ موجود تھی۔ ایک پاکستانی بھائی ملے تو مشورہ دیا کہ بچوں کے لیے وہیل چیئر لے لیں۔ ایک طرف لوگ وہیل چیئرز لے کر بیٹھے ہوئے تھے۔ ان سے پوچھا تو وہ صرف طواف کے سو ریال مانگ رہے تھے۔ مایوسی کے ساتھ واپس آیا۔ ان صاحب نے پوچھا کیا ہوا؟ میں نے وجہ بتائی تو انہوں نے کہا کہ ان سےنہیں بلکہ دروازے کے پاس مسجد کے لیے وقف وہیل چیئرز موجود ہیں، وہاں سے لے کر آئیں۔ پھر پیدل چل کر گیٹ تک گیا، ان کے پاس وہیل چیئر ختم تھی، پانچ منٹ کے انتظار کے بعد ایک بندہ وہیل چیئر واپس کرنے آیا۔ تو مجھے مل گئی۔دونوں بچوں کو اس پر بٹھا دیا۔ اس طرح ایک بڑا مسئلہ جو بچوں کو اٹھا کر طواف اور سعی کرنے کا تھا، وہ حل ہو گیا۔ اللہ تعالیٰ کی مدد کے ساتھ بہت زیادہ تھک چکنے کے باوجود طواف اور سعی بخوبی مکمل کی۔ جہاں زمزم آتا وہاں خوب پانی اپنے تَلووں پر بہا دیتا تھا۔ تھکن سے چور ہونے کے باوجود ایک اطمینان اور خوشی حاوی تھی کہ عمرہ مکمل ہو گیا۔ واپسی پر ایک ریسٹورنٹ سے کھانا لے کر کھایا اور پھر واپس ہوٹل کی طرف روانہ ہوئے۔ طواف اور سعی اتنی دشوار نہ لگی تھی، جتنا ہوٹل تک آنا مشکل ہوا۔ پہنچ کر نہا دھو کر سو گئے۔پھر صبح کے وقت صحن میں جانے کا راستہ معلوم ہوا، تو پھر صحن میں ہی طواف کیے۔ پہلے دن اوپر طواف کرتے ہوئے جتنی دیر میں دو چکر لگائے تھے، نیچے صحن میں اتنی دیر میں طواف مکمل ہو گیا۔ مکہ میں موسم گرم ضرور تھا، مگر ایسا ہرگز نہ تھا کہ دوپہر میں باہر نہ نکلا جا سکے۔ ایک دفعہ طواف صحن میں ظہر کے بعد کیا۔










تین راتیں مکہ معظمہ میں گزار کر یکم نومبر 2017ء فجر کے بعد مدینہ منورہ کے لیے روانہ ہوئے۔ساڑھے پانچ، چھ گھنٹے میں مدینہ پہنچ گئے۔ اس تمام رستے پر آس پاس چٹانیں اور پہاڑ دیکھ کر اور موجودہ وقت میں بنی بہترین روڈ کے باوجود پانچ چھ گھنٹے کا سفر دیکھ کر وہ زمانہ نگاہوں میں گھوم گیا، کہ جب نہ ایسے رستے تھے، نہ ایسی سواریاں۔ اس وقت نبی اکرم ؐ نے کیا کیا تکالیف اس سفر میں نہ اٹھائی ہوں گی؟










مدینہ میں ہمارا ہوٹل مسجد سے 400 میٹر فاصلہ پر تھا۔ عصر سے پہلے مسجد نبویﷺ چلے گئے۔










مین گیٹ سے داخل ہوتے ہی یوں محسوس ہوا کہ کسی تفریحی مقام پر آ گئے ہیں۔ صحن میں ٹولیوں کی صورت میں فیملیز، گروپس بیٹھے، لیٹے ہوئے تھے۔ کھانا کھا رہے تھے۔










مسجد الحرام میں تو مرد و خواتین اکٹھے ہی ہوتے ہیں، صرف نماز کے اوقات پر خواتین کے مصلے الگ کر لیے جاتے ہیں۔ مگر یہاں خواتین کے لیے ہال کے کچھ حصے مخصوص ہیں۔ اور ان میں داخلہ سے پہلے صحن کا آدھا حصہ بھی باڑ لگا کر مرد حضرات کے لیے بند کر دیا گیا ہے۔ لہٰذا یہاں مرد و خواتین صرف صحن کے آدھے حصہ میں نماز کے علاوہ اوقات میں اکٹھے بیٹھ سکتے ہیں، اس کے علاوہ خواتین اور مرد الگ ہی ہوتے ہیں۔ ریاض الجنۃ مردوں کے حصہ میں موجود ہے، اس لیے خواتین کے لیے مخصوص اوقات میں کھولا جاتا ہے، اور ساتھ بچے لے کر جانے کی اجازت نہیں ہوتی










پہلے دن جب داخل ہوئے تو بابِ فہد سے داخل ہوئے، جو مین گیٹ ہے۔










میں سیدھا ہی ہال کی جانب چلا گیا۔ چپل اتار کر وہیں دروازے کے ساتھ موجود ریک میں رکھی اور اندر چلا گیا۔










وہاں موجود افراد سے ریاض الجنۃ کا پوچھا تو معلوم ہوا کہ سیدھا آخر تک جا کر بائیں جانب ہے۔اور وہیں سے ساتھ ہی سلام کے لیے روزہ کی جالیوں کی جانب راستہ جا رہا ہے۔ ریاض الجنۃ میں داخل ہو کر نماز پڑھنے کی حسرت بھی دل میں شدید تھی، لہٰذا اسی وقت وہاں پہنچ گیا۔










کچھ انتظار کے بعد اللہ تعالیٰ نے خواہش پوری فرمائی اور وہاں نوافل ادا کیے، اور سلام کے لیے روزہ کی جانب چل پڑا۔اتفاق سے اس وقت اتنا رش نہ تھا، تو قریب سے روزہ کی زیارت کی اور سلام پیش کیا۔










وہاں رکنے نہیں دیا جاتا اور سامنے دروازہ سے باہر نکلنا ہوتا ہے۔ وہاں سے واپس آنا منع ہے۔ جب باہر نکلا تو یاد آیا کہ جوتے تو دوسرے دروازے پر رکھے تھے ۔ اب وہاں سے جو چلنا شروع کیا ہے، تو مسجد کا آدھا حصہ گھوم کر دوسری جانب آنا پڑا۔ دھوپ کے باعث صحن کا ایک بڑا حصہ تپ رہا تھا۔ صرف سفید سنگ مرر اور چھتریوں کے نیچے والی جگہ پر سکون تھا۔ بہر حال ننگے پاؤں دھوپ میں چلنے کے باعث اس وقت تو تلووں میں کچھ تکلیف محسوس ہوئی، جو بعد میں آبلوں کی صورت میں ظاہر ہوئی۔ اس کے بعد سے کبھی جوتے اپنے سے الگ نہ کیے، بلکہ شاپر میں ہمیشہ اپنے ساتھ رکھے۔




ایک احساس جو یہاں آ کر اکثر پیدا ہوا ، وہ یہ کہ جب بھی مسجد نبویؐ میں کہیں بیٹھا ہوتا یا آرام کر رہا ہوتا، تو خیال فوراً نبی اکرمؐ کے زمانے کی طرف جاتا کہ جہاں میں بیٹھا ہوں، اس وقت یہاں کیا ہو گا؟ کیا یہ رستہ ہو گا، یا کسی صحابی کا گھر؟ کیا نبی اکرمؐ یہاں سے گزرے ہوں گے۔ یہ احساسات ریاض الجنۃ میں مزید گہرے ہو جاتے تھے۔ یہ تھی عالمِ اسلام کی پہلی ریاست۔ یہی مسجد عالمِ اسلام کی پہلی پارلیمنٹ تھی، پہلا جی ایچ کیو تھا، پہلی عدالت تھی اور پہلا کمیونٹی سنٹر تھا۔ یہیں قانون سازی ہوتی تھی، یہیں غزوات و سرایا کی منصوبہ بندی ہوتی تھی، یہیں مقدمات کا فیصلہ ہوتا تھا اور یہیں شادی بیاہ کے معاملات بھی ہوتے تھے۔




نمازِ عصر کے بعد مسجدِ نبویﷺ کا ہال ایک جامعہ کی شکل اختیار کر لیتا ہے۔ ہر ستون کے ساتھ ایک استاد بیٹھا ہے۔ کہیں تجوید پڑھائی جا رہی ہے، کہیں حفظ کی کلاسز ہیں، کہیں فقہ پڑھائی جا رہی ہے، کہیں سینکڑوں کی تعداد میں چھوٹے بچے ناظرہ پڑھ رہے ہیں، کہیں دروس کے حلقے ہیں۔ الغرض ایک ایسا ماحول تھا کہ انسان پر ایک سکینت طاری ہو جاتی ہے۔ خاص طور پر بچوں کے ناظرہ پڑھنے کی آوازیں، گویا چڑیاں چہچہا رہی ہوں۔










معلوم ہوا کہ آئی ڈی کارڈ پر وہیل چیئر مل جاتی ہے، جب بھی وہیل چیئر واپس کریں، آئی ڈی کارڈ واپس لے لیں۔ اس سے یہ آسانی ہو گئی کہ مدینہ میں گزارے آٹھ دن میں بچوں کے لیے وہیل چیئر ہی استعمال کی، مسجد میں بھی اور ہوٹل بھی وہی لے جاتے تھے۔ جس دن مدینہ سے روانگی تھی، اس دن فجر کے بعد واپس کر آیا۔ گھر سے روانہ ہوتے ہوئے میری بیٹی حفصہ سے پوچھا گیا کہ اللہ کے گھر جا کر کیا مانگو گی، تو جواب آیا کہ ٹافی۔ اور یہاں مسجدِ نبویؐ میں اس کی خواہش بھرپور انداز میں پوری ہوئی۔ ہر تھوڑی دیر بعد کوئی ٹافی دے کر جا رہا ہے، تو کوئی چاکلیٹ۔ کوئی کھجور لا رہا ہے تو کوئی بسکٹ۔ کوئی قہوہ دے کر جا رہا ہے تو کوئی جوس۔ ویسے تو یہاں ہر روز، مگر پیر، جمعرات اور ایام بیض ( ہر قمری مہینے کی14، 15، 16 تاریخ) کو بڑے پیمانے پر افطاری کا انتظام ہوتا ہے۔ جس میں کھجور، رطب (آدھی پکی کھجور)، خبز (بند)، قہوہ کا اہتمام ہوتا ہے۔










پہلے دن تو یہاں بھی یہی کیا کہ فجر پڑھ کر آئے تو عشاء پڑھ کر ہی نکلے۔ مگر پھر اگلے دن سے یوں کیا کہ فجر کی نماز پڑھ کر واپس چلے جاتے تھے اور گیارہ بجے صبح تک واپس مسجد آ جاتے تھے۔ اس طرح ہمیں آرام کا مزید وقت مل جاتا تھا۔ میری خالہ مدینہ سے قریب ایک شہر ینبع میں رہائش پذیر ہیں۔ جمعرات کی رات وہ مدینہ آ گئیں۔ جمعہ عشاء کے بعد انہیں کے ساتھ زیارات کے لیے نکلے۔ مسجد قباء ، سبع مساجد ( خندق کی جگہ)، احد اور شہدائے احد قبرستان پر گئے۔ صبح فجر کے بعد مسجد قبلتین گئے۔ اس کے علاوہ جنت البقیع کی زیارت کی جو کہ مسجدِ نبویً سے متصل ہے۔










مسجد قبا








جنت البقیع








شہدائے احد قبرستان۔ عقب میں احد پہاڑ کا ایک حصہ دیکھا جا سکتا ہے۔ درمیان میں جس جگہ اینٹوں سے نشان لگایا ہوا ہے، یہ حضرت حمزہؓ کی جائے شہادت ہے۔




خالہ ہی کے ساتھ البیک بھی گئے اور وہاں کا مشہور بروسٹ کھایا۔ بلکہ ہمارے ایک دوست جو کہ جدہ میں مقیم ہیں، وہ ازراہِ تفنن کہا کرتے ہیں کہ پاکستانی حاجیوں کے حج کے ارکان میں سے ایک اہم رکن البیک کھانا ہے۔ :)




مدینہ منورہ میں آٹھ راتیں گزار کر 9 نومبر 2017ء کو صبح فجر کے بعد واپس مکہ روانہ ہوئے۔میں نے عمرہ کے لیے احرام مدینہ سے ہی باندھ لیا تھا۔ میقات پر پہنچ کر اندازہ ہوا کہ بہتر فیصلہ کیا، کہ وہاں بہت رش تھا۔ میقات پہنچ کر نفل پڑھے اور عمرہ کی نیت کی۔ مکہ پہنچ کر ہوٹل تک پہنچتے پہنچتے عصرکا وقت قریب آ چکا تھا۔ اس بار رہائش تبدیل کی گئی اور باب عبد العزیز سے نکل کر اجیاد کی جانب یعنی مکہ ٹاور سے آگے تقریباً ڈیڑھ کلومیٹر پر ایک فائیو سٹار ہوٹل میں کمرہ دیا گیا۔ یہ ہوٹل دور تو تھا، مگر یہاں سے ہر کچھ دیر بعد مسجد کے لیے شٹل چلتی تھی، اس لیے دوری محسوس نہ ہوئی۔ مسجد پہنچتے پہنچتے عصر کی جماعت ہو چکی تھی۔ جمعرات ہونے کی وجہ سے وہاں ویک اینڈ شروع ہو چکا تھا اور رش پہلے کی نسبت بہت زیادہ بڑھ گیا تھا۔ اس لیے جب وہیل چیئر کے سلسلے میں رابطہ کیا تو مایوسی ہوئی کہ ایک تو موجود نہیں تھیں اور اگر آتی بھی تھیں تو صرف بزرگ اور معذور افراد کو دی جا رہی تھی۔ لہٰذا فیصلہ یہ کیا کہ الگ الگ طواف اور سعی کرتے ہیں۔ پہلے میں طواف کر آیا، پھر اہلیہ بچوں کو میرے پاس چھوڑ کر طواف کر آئیں۔ پھر مغرب کا وقت ہو گیا۔ مغرب اور عشاء کے درمیان مسجد کے صحن میں ہی کچھ آرام کیا۔ پھر عشاء کے بعد سعی بھی اسی طرح الگ الگ ہی کی۔ یوں دوسرا عمرہ الحمد للہ نسبتاً کم تھکاوٹ کے ساتھ اختتام کو پہنچا۔ ویک اینڈ ہونے کے باعث رش بہت زیادہ تھا۔ لہٰذا صحن کے مطاف میں صرف عمرہ کرنے والوں کو طواف کے لیے جانے دیا جا رہا تھا۔










12 نومبر 2017ء کو ظہر کے بعد واپسی کے لیے جدہ کی طرف روانہ ہوئے۔ یوں محسوس ہو رہا تھا کہ تشنگی باقی ہے، کچھ دن اور رکنا چاہیے تھا۔ مکہ میں محض چھ دن کافی کم محسوس ہوئے۔ مکہ میں دیگر زیارات کے لیے بھی نہ نکل سکے۔ خواہش تھی کہ واپسی والے ایام میں ایک دن چلے جائیں گے۔ ہوٹل کی مینیجمنٹ سے پوچھا تو انہوں نے کہا کہ اگر اور زائرین بھی تیار ہوئے تو بھیج دیں گے۔ مگر یہ ممکن نہ ہو سکا۔ کم وقت ہونے کے سبب زیادہ وقت مسجد الحرام میں ہی گزارنے کو ترجیح دی۔ اور دیگر زیارات کے لیے رب کے حضور دوبارہ حاضری کی درخواست پیش کر آئے۔ جدہ ائر پورٹ پہنچ کر معلوم ہوا کہ فلائیٹ دس بجے کے بجائے سوا گیارہ بجے روانہ ہو گی۔ کچھ گھنٹے ائرپورٹ پر گزارے۔




ایک دلچسپ واقعہ جو جدہ ائرپورٹ پر ہوا، وہ یہ کہ جب واک تھرو گیٹ سے گزرا تو وہ بول اٹھا۔ واپس گیا، جیبیں اچھی طرح چیک کیں، ایک مسواک رہ گئی تھی وہ بھی نکال لی۔ دوبارہ گزرا تو پھر بول اٹھا۔ اب کی بار جوتے بھی اتار دیے، مگر پھر وہی صورتحال۔ اب انہوں نے ایک بندے سے کہا کہ اسے چیک کرو۔ اس نے جب میٹل ڈیٹکٹر پھیرنا شروع کیا تو وہ دائیں ٹانگ پر آ کر بولنا شروع ہو گیا، دراصل کولہے کا مصنوعی جوڑ ڈٹیکٹ ہو رہا تھا۔ پھر انہیں بتایا تو جان چھوٹی۔ ورنہ ایک خطرہ یہ بھی موجود تھا کہ وہیں لٹا کر چیک کرنا نہ شروع کر دیں کہ کیا رکھ کر لے جا رہا ہے۔ 




نومبر 2017ء کی صبح فجر کے وقت اللہ تعالیٰ کے فضل و کرم سے بخیریت اسلام آباد واپس پہنچ گئے۔ یوں زندگی کا اب تک کا یادگار ترین سفر اپنے اختتام کو پہنچا۔




عموماً اس بات پر افسوس ہوتا تھا کہ ہمارے جو بھی احباب بیرون ملک سے ہو کر آتے ہیں، اکثر ہی پاکستانیوں کے رویہ اور اخلاقیات پر جزبز نظر آتے ہیں۔ ایک خیال یہی آتا تھا کہ ہمیں صرف اپنی ہی برائیاں نظر آتی ہیں، سب ہی ایسے ہوتے ہوں گے۔ اب جو کچھ خود اپنی نگاہوں سے دیکھا ہے تو اس کا ذکر تو کیا ہی کروں، محض یہ دعا کر سکتا ہوں کہ اللہ تعالیٰ ہم بر صغیر کے مسلمانوں کو ہدایت عطا فرمائے اور دیگر قوموں سے اخلاقیات اور نظم و ضبط سیکھنے کی توفیق عطا فرمائے۔ آمین




اس تمام سفر میں سب سے پہلے اہلیہ کا شکریہ کہ پیش آنے والی تمام مشکلات کو خندہ پیشانی سے برداشت کیا۔ بچوں کو احسن انداز سے سنبھالا۔ بیٹی کا بھی شکریہ کے اس تمام عرصہ میں زیادہ تنگ نہیں کیا اور چلنا بھی پڑا تو تھک کر گود کی ضد نہیں کی۔ بیٹے کی طبیعت کچھ خراب رہی، مگر پھر بھی اس نے ہنس کھیل کر تمام وقت گزارا۔ اپنے دوست راشد بھائی کا بھی شکریہ کہ جو ہمارے اس مبارک سفر کا ذریعہ بنے۔ کمپنی والوں کا بھی شکریہ کہ جو اس دیرینہ خواہش کی قبولیت کا ذریعہ بنے۔ اللہ تعالیٰ اس مبارک سفر کے تمام معاونین کو اجرِ عظیم عطا فرمائے۔ اللہ تعالیٰ سے دعا ہے کہ عبادات میں جو کمی کوتاہی رہ گئی، اس سے درگزر فرماتے ہوئے عبادات قبول فرمائے۔ بعد کی زندگی پہلے سے بہتر بنائے۔ آمین









","
7:15 PM
",
"


جن سے مل کر زندگی سے عشق ہو جائے وہ لوگ


","







آج کے اس ہما ہمی اور نفسا نفسی کے دور میں اخلاص
 ڈھونڈے نہیں ملتا۔ کسی کی  پریشانی پر دکھ اور افسوس کے اظہار کے لیے سوشل میڈیا پر چند جملے لکھ دینا ہی کافی سمجھا جاتا ہے۔ اس گھٹن
 زدہ معاشرے میں  جب کہیں سے تازہ ہوا کا جھونکا داخل ہوتا ہے تو جیسے مایوسی کی چھائی
 گھٹا یک دم  چھٹ جاتی ہے اور پھر سے نئی توانائی کے ساتھ، جینے کی امنگ جاگ اٹھتی 
ہے۔ ایسا ہی ایک واقعہ گزشتہ منگل میرے ساتھ پیش آیاِ۔


دفتر سے واپسی پر ایک رفیقِ کار نے کھنہ پُل بس سٹاپ پر اتارا۔ کافی دیر تک جب
 گھر کی  طرف جانے والی گاڑی نہ آئی، تو سڑک کنارے ہی موبائل نکالا اور اوبر (uber) کی گاڑی بک کروانے لگا۔ گاڑی بک ہونے پر ابھی گاڑی کا ماڈل اور نمبر نوٹ کر ہی رہا تھا کہ کسی نے ہاتھ مار کر موبائل چھین لیا۔ ہڑبڑا کر 
دیکھا تو ایک موٹر سائیکل سوار لڑکا، جس کے پیچھے خاتون سوار تھیں، وہ میرے ہات
ھ سے موبائل جھپٹ کر جا چکا تھا۔ مغرب کا وقت اور بائیک کی رفتار تیز ہونے کے سبب بائیک کا نمبر بھی نہیں پڑھا گیا۔


اس کے فوراً پیچھے ایک بائیک میرے پاس رکی، اس پر دو نوجوان لڑکے بیٹھے تھے۔ جو شاید یہ واردات دیکھ چکے تھے۔ میں نے ان سے کہا کہ یہ بائیک والا میرا موبائل لے
 کر بھاگا ہے۔ انہوں نے بائیک پیچھے دوڑا دی۔


اور میں 
انا للہ و انا الیہ راجعون 
کا ورد کرتے ہوئے اگلے لائحۂ عمل کے بارے میں سوچنے لگا۔ فیصلہ کیا کہ اوبر بک تو ہو ہی 
چکی ہے، اس کا انتظار کیا جائے۔ اوبر میں جاتے ہ
وئے سوچ رہا تھا کہ اب گھر جا کر پہلا کام اینڈرائڈ ڈیوائس مینیجر سے کونیکٹ ہو کر موبائل کو اِریز (erase)اور لاک (lock)
کرنا ہے۔ موبائل چونکہ چھنتے وقت استعمال میں تھا، تو ایک پریشانی یہ بھی تھی کہ چور کو موبائل اَن لاکڈ (unlocked)ہی مل گیا ہے۔


کچھ دیر میں خیال آیا کہ اپنے موبائل پر کال کی جائے۔ اوبر ڈرائیور سے درخواست کی تو اس نے فوراً موبائل استعمال کرنے کی اجازت
دے دی۔


فون کیا تو آگے سے ایک لڑکے نے فون اٹھایا اورکہا کہ ""بھائی
 آپ کا فون ہم نے اس سے لے لیا ہے، آپ کہاں پر ہیں؟""


میں نے ان کو فوراً اپنی لوکیشن بتائی۔ اللہ کا لاکھ لاکھ شکر ادا کیا اور ان دونوں کے لیے دل سے دعا کی۔


کچھ ہی دیر میں دونوں بھائی موبائل لے کر پہنچ گئے۔ پوچھنے پر بتایا کہ ""رش ہونے کے سبب وہ لڑکا بائیک زیادہ نہیں بھگا سکا
۔ ہم نے قریب پہنچ کر شور مچایا تو گھبراہٹ
 میں موبائل پھینک کر بھاگ گیا۔""


موبائل کا کور اترا ہوا تھا، جو کہ شاید مو
بائل کھولنے کی غرض سے اتارا گیا ہو۔ موبائل پر لاک کوڈ کی وجہ سے کسی کو فون نہیں کر سکتے تھے، تو واپس کھنہ پل پہنچ گئے کہ شاید میں وہیں انتظار میں ہوں۔ اسی اثنا 
میں میری کال آ گئی۔


یوں دس بارہ منٹ کے اندر اندر اللہ تعالیٰ 
نے ایک آزمائش میں ڈال کر دو فرشتوں کی 
مدد سے نکال لیا۔ ان کو گلے سے لگایا، دعا دی ا
ور کچھ انعام پیش کیا۔ انہوں نے صرف دعا کی درخواست کرتے ہوئے انعام لینے سے انکار کر دیا۔


بعد میں اللہ تعالیٰ کی حکمتوں پر غور کیا
 ۔


چھننے سے پہلے اوبر کا بک ہو جانا۔۔۔


چھننے کے فوراً بعد فرشتہ صفت نوجوان بھیجنا۔۔۔


کال کرنے کا خیال کچھ دیر بعد ذہن میں ڈالنا۔۔۔


ضرور کوئی خاص نیکی تھی جو کام 
آئی۔


یوں کسی انجان کی مدد کے لیے بلا خوف و خطر اور کسی ذاتی غرض سے بالاتر ہو کر نکل پڑنا، یقیناً والدین کی اچھی تربیت
 کی  بدولت ہی ممکن ہے۔ لہٰذا ان نوجوانوں کے والدین کے لیے بھی دعا کی۔ اُس وقت جو کیفیت تھی اس میں نہ تو ان نوجوانوں کا پتہ پوچھنے کا خیال آیا اور نہ ہی ان کی
تصویر لینا ذہن میں آیا۔


مگر سب سے اہم بات یہ ہے کہ ان کا کردار
 اپنا گہرا نقش چھوڑ گیا ہے۔


یہ تحریر میں نے اپنے اوپر ان لڑکوں کا ایک قرض سمجھ کر لکھی ہے۔ یہ سطور 
لکھنے کا بھی بنیادی مقصد ان نوجوانوں کے لیے دعاؤں کا دائرہ کار بڑھانا ہے، کیونکہ یہی نوجوان اس ملک کے لیے اصل سرمایہ ہیں۔


شاید انہی کے لیے سرور بارہ بنکوی کہہ گئے ہیں:




جن سے مل کر زندگی سے عشق ہو جائے وہ لوگ


آپ نے شاید نہ دیکھے ہوں مگر ایسے بھی ہیں​





","
5:59 PM
",
"


گرمی۔۔۔


","







صبح
 صبح فیس بک پر گرمی زدہ پوسٹس کی بھرمار دیکھ کر سوچ رہا تھا کہ لوگوں کو زیادہ ہی گر
می لگ رہی ہے۔




پھر دفتر کے لئے نکلا تو لگ پتہ گیا اور سوچا کہ دفتر پہنچ کر، 
اے۔ سی۔ آن کر کے، ذرا سکون لے کر میں بھی گرمی کی گواہی پوسٹ کر دوں گا۔




اتنے میں کورال چوک پر زیرِ تعمیر انٹر چینج کے پاس سے گزرا تو ایک چودہ پندرہ سالہ لڑکا اپنی ننگی پیٹھ پر اینٹیں ڈھو کر لے جا رہا تھا۔




نا معلوم اس عمر میں کتنے نفوس کا بوجھ اس بظاہر ناتواں مگر 
مضبوط ترین کندھوں پر ہو گا۔


اور وہ اس گرمی سے قطع نظر آج کی روٹی کے حصول کے لئے تندہی کے ساتھ اپنے کام میں مگن تھا۔




میں بےبسی کے عالم میں صرف اپنے ماتھے پر آیا پسینہ ہی پونچھ سکا۔




گرمی کا زور ٹوٹ چکا تھا۔۔۔





","
10:18 AM
",
"


شاعرِ مشرق اینڈرائڈ ایپ --- ابتدائی پانچ ماہ کے شماریات۔


","







الحمد للہ، 5 ماہ کے مختصر عرصہ میں شاعرِ مشرق اینڈرائڈ  ایپلیکیشن کے ٹوٹل انسٹالز کی تعداد 
2500 سے تجاوز کر گئی ہے۔ اور اس وقت یونیک یوزرز کی تعداد 1000 سے تجاوز 
کر گئی ہے۔


اس ایپلیکیشن کے لئے محفل فورم، فیس بک اور ٹویٹر پر پوسٹ کرنے کے علاوہ کوئی ایڈورٹائزمنٹ نہیں کی گئی۔


اس موقع پر میری خواہش ہے کہ میں ان سٹیٹس کو آپ لوگوں کے ساتھ شئر کروں۔ 
اور شکریہ ادا کر سکوں کہ ایپلیکیشن کی کامیابی میں کچھ نہ کچھ حصہ آپ 
لوگوں کا بھی ہے۔ 




اوور آل سٹیٹس:












ریٹنگ کا معاملہ کچھ کمزور ہے، چونکہ میں خود ایپلیکشن ریٹنگ دینے کے معاملہ میں کمزور ہوں،  لہٰذا یہ شکایت بھی نہیں کرتا۔ 




ریٹنگز:










مکمل انسٹال گراف:










ایپلیکیشن  ورژن کے اعتبار سے انسٹالز:


کچھ لوگ ایسے بھی ہیں کہ جنہوں نے فرسٹ ٹائم انسٹالیشن کے بعد سے ایپلیکیشن اپڈیٹ نہیں کی۔ 










ملک کے اعتبار سے انسٹالز:










اینڈرائڈ ورژن کے اعتبار سے انسٹالز:










امید ہے کہ کچھ دنوں میں مزید اپڈیٹ کروں گا۔ جس میں ایک اہم اپڈیٹ فیورٹس ایڈ کرنے کا ہے۔




ایک بہت اہم بات جو ایپلیکیشن کی کامیابی کے لئے ضروری ہے وہ آپ لوگوں کا 
فیڈ بیک ہے۔ کہیں بھی کسی قسم کا مسئلہ نظر آئے یا ایپلیکیشن میں کمی 
کوتاہی نظر آئے تو ضرور آگاہ کریں، اور بہتری کے لئے تجاویز بھی دیں۔




ان تمام افراد کا تہہ دل سے ممنون ہوں کہ جنہوں نے یہ ایپلیکشن انسٹال کی یا آگے مزید لوگوں تک بھی پہنچائی۔ 


اللہ تعالیٰ آپ لوگوں کو اجر عطا فرمائے۔ آمین


دعاؤں میں یاد رکھیں۔ جزاک اللہ
     





","
9:47 AM
",
"


نفاذ اردو اور انگریزی اصطلاحات


","






جب بھی کبھی اردو کے نفاذ کی بات آتی ہے، ایک موضوع جو بڑی شد و مد کے ساتھ سر اٹھاتا ہے وہ مختلف انگریزی اصلاحات و الفاظ کے اردو ترجمے کا ہے. 







اور ہم سب ایسے الفاظ کے لیے بالجبر کوئی نہ کوئی اردو لفظ ڈھونڈنے میں لگ جاتے ہیں اور نہ ملنے کی صورت میں اردو کو نا مکمل سمجھنا شروع کر دیتے اور ان الفاظ کا ترجمہ ہونا ضروری سمجھنے لگتے ہیں. 







اصطلاحات ہمیشہ جس زبان میں ایجاد ہوئی ہوتی ہیں، عموماً اسی طرح یا زبان کی ضروریات کے مطابق معمولی رد و بدل کے ساتھ ہر زبان کی لغت کا حصہ بن جاتی ہیں. 







مثال کے طور پر بہت سی سائنسی اصطلاحات یونانی زبان میں وجود میں آئیں، وہ ابھی تک انگریزی میں بھی مستعمل ہیں. 







بہت سی علمی اصطلاحات جو عربی میں وجود میں آئیں، وہ انگریزی میں اسی طرح یا معمولی رد و بدل کے ساتھ مستعمل ہیں. مثلاً الجبرا، کیمسٹری (کیمیاء) وغیرہ. 







ایسے الفاظ جن کا اردو متبادل موجود تو ہو، لیکن معدوم ہو چکا ہو، اسے از سر نو زندہ کرنے کی ضرورت ہے. 







ایسے انگریزی الفاظ جو اب روزمرہ اردو بول چال کا حصہ بن چکے ہیں، ان کو اردو لغت کا حصہ بنا لینا چاہیے. 







اور ایسی اصطلاحات، جو اردو میں موجود نہیں ہیں، ان کو بھی بعینہ لغت میں شامل کر لینا چاہیے. 







ضروری نہیں ہے کہ ہر لفظ اور اصطلاح لازمی ترجمہ کر کے لغت میں شامل کی جائے. 



مثلاً فیسبک، ٹویٹر اور ان میں استعمال ہونے والی دیگر اصطلاحات کا ترجمہ کرنے کی ضرورت نہیں ہے. 



فیسبک ایک اسم ہے. اس کو لغوی معنوں میں ترجمہ کر کے استعمال کرنے کی ضرورت نہیں ہے. 







اس طرح کی لا حاصل مباحث اور کوششیں اردو کے نفاذ کو اور مشکل بنا دیتی ہیں. 







اردو زبان آسان اور دیگر زبانوں کے الفاظ کو قبول کرنے والی زبان ہے. لہٰذا جو انگریزی الفاظ اور اصطلاحات روزمرہ اردو میں مستعمل ہیں، انہیں تبدیل کرنے کی پریشانی میں مبتلا نہیں ہونا چاہیے. 





","
6:40 PM
",
"


آج پھر بجٹ تقریر ہے


","






آج پھر بجٹ تقریر ہے. 



آج پھر ساری قوم ٹی وی، ریڈیو کے سامنے بیٹھی ہو گی.



آج پھر سرکاری ملازمین تنخواہوں میں اضافے کی خوشخبری کے منتظر ہوں گے. 



آج پھر گاڑی خریدنے کے خواہشمند، گاڑی پر ڈیوٹی کم ہونے کے منتظر ہوں گے. 



آج پھر مزدور کم سے کم اجرت بڑھنے کے منتظر ہوں گے. 



آج پھر صنعتکار سیلز ٹیکس کے بڑھنے پر قیمتوں میں اضافہ کرنے کے منتظر ہوں گے. 



آج پھر تنخواہ دار طبقہ ٹیکس میں کمی کا منتظر ہو گا. 







تقریر ہو گی.



دلوں کی دھڑکن اوپر نیچے ہو گی.



کبھی تیوریاں چڑھیں گی.



کبھی باچھیں کھلیں گی. 



تقریر ختم ہو گی. 







الیکٹرانک میڈیا کی دکان سجے گی. 



ہر چینل پر دنیا جہاں کے اکانومسٹ پتنگوں کی طرح ہر طرف سے نکلیں گے. 



سب اپنا منجن بیچیں گے. 



کوئی بجٹ کو تاریخی بجٹ ثابت کرے گا. 



کوئی بجٹ کو بد ترین بجٹ ثابت کرے گا. 



حکومتی نمائندے بھی نمودار ہوں گے. 



بجٹ کو عوام کے لیے تحفہ قرار دیں گے. 



اپوزیشن رہنما بھی تشریف لائیں گے. 



بجٹ کو عوام دشمن قرار دیں گے. 



سوشل میڈیا بھی خوب گرم ہو گا. 



ہر بندہ اپنے اندر موجود اکانومسٹ کو بیدار کرے گا. 



حکومتی و اپوزیشنی پارٹی کے ورکر ایک کے مقابلے میں دوسرا ہیش ٹیگ لے کر آئیں گے. 



فیس بک پر بھی تجزیوں کی بہار آئے گی. 







دن ختم ہو گا. 



بجٹ گزر جائے گا. 



زندگی معمول پر آ جائے گی. 







غریب کا بچہ آج پھر روٹی کے بغیر سو جائے گا.





","
3:48 PM
",
"


رائٹنگ این انگلش بلاگ


","






رائٹنگ این انگلش بلاگ از ناٹ این ایزی تھنگ... 



بِکاز یو ہیو ٹو رائٹ اٹ ان انگلش. 







ناؤ-آ-ڈیز، اٹ از ویری کامن ٹو یوز رومن اردو آن انٹرنیٹ... 







ایز پیپل سیز دیٹ اٹ از ایزی ٹو رائٹ اینڈ انڈرسٹینڈ ان رومن اردو. اینڈ اٹ از ناٹ ایزی ٹو انڈرسٹینڈ اردو ریٹن ان اردو سکرپٹ. دس از ویری سٹرینج فار می. 







سو آئی ڈیسائڈڈ ٹو رائٹ آ بلاگ ان اردو انگلش. مے بی اٹ از آلسو ایزی ٹو انڈرسٹینڈ فار پیپل لائک می، ہو کانٹ انڈرسٹینڈ انگلش ویری ویل. اینڈ آلویز ڈو سم سپیلنگ مسٹیکس. 







ایکچویلی، آئی لائک اٹ. ایز دیئر از نو نیڈ ٹو پُٹ 'ک' بیفور نالج. اٹ از مور فونیٹک دین انگلش اٹ سیلف. 







اف یو وانٹ ٹو ایوائڈ اینی انگلش گورو پوائنٹنگ ٹوورڈز  یور سپیلنگ مسٹیکس، انسٹیڈ آف فوکسنگ آن یور پریشئس تھاٹس. دس از دا وے فارورڈ. 







اف یو انڈرسٹینڈ، وٹ آئی ایم ٹرائنگ ٹو سے... 







دین پلیز سٹارٹ رائنگ اردو ان اردو سکرپٹ. اٹ از ناؤ ویری ایزی ٹو رائٹ ان اردو سکرپٹ، ایز مینی ٹولز آر اویلیبل فار کمپیوٹر اینڈ موبائل بوتھ. 







فار کمپیوٹر، جسٹ سرچ فار ""پاک اردو انسٹالر"" اینڈ انسٹال اٹ. یو کین رائٹ اردو بائی جسٹ سوئچنگ دا لینگویج ان لینگویج بار. 







فار موبائل انسٹال اینی اردو انیبلڈ کی بورڈ، اینڈ یوز اٹ بائی سوچنگ لینگویج ود سوائپ آف سپیس بار. 







آفٹر دس، اِف اینی ون آنسرڈ می ان رومن اردو آن مائی اردو پوسٹ. آئی ول آنسر ہم ان اردو انگلش. 







اِف ریڈنگ دِس بلاگ واز ڈیفیکلٹ فار یو، دین سٹارٹ رائٹنگ اینڈ پروموٹنگ اردو ان اردو سکرپٹ. ایز اردو از آور نیشنل لینگویج. اٹ ہیز ٹو بی پریزنٹڈ ان اردو سکرپٹ. 







تھینک یو فار یور ٹائم اینڈ ہیڈ ایک. 





","
10:37 AM
",
"


نہیں... 


","






نہیں... 







نہیں، آپ غلط کہہ رہے ہیں... 



نہیں، آپ کی رائے غلط فہمی پر مبنی ہے... 



نہیں، آپ کی سوچ غلط ہے... 



نہیں، جیسا آپ کہہ رہے ہیں ویسا نہیں ہے... 



نہیں، میں نہیں مانتا... 







جی ہاں! 



اس نہیں کی ہمارے معاشرے میں بڑی اہمیت ہے. یہ وہ دیوار ہے جو بحث شروع ہوتے ہی کھڑی کر دی جاتی ہے. ہماری اکثر مباحث نہیں سے شروع ہو کر نہیں پر ختم ہو جاتی ہیں. اور نتیجہ وہی ڈھاک کے تین پات. 







ہماری مباحث میں زیادہ زور اپنی رائے کے حق میں دلائل کے بجائے دوسرے کی رائے کی نفی پر ہوتا ہے. دوسرے کی رائے کا احترام سرے سے مفقود ہوتا جا رہا ہے. 







اس سے بھی زیادہ افسوسناک یہ کہ اختلاف رائے پر نوبت نفرت اور قطع تعلقی تک جا پہنچتی ہے. 







کسی بھی معاملے پر اپنے علم کے مطابق کوئی بھی رائے اختیار کرنا ہر کسی کا حق ہے. اس کی رائے کا احترام دراصل اس کے علم کا احترام ہے. اور اس کی رائے کی نفی دراصل اس کے علم کی نفی ہے. 







اور یہی طرزِ عمل بحیثیتِ مجموعی ہمارے اندر عدم برداشت کو پروان چڑھا رہا ہے. 







اس کلچر کو بدلنے کی ضرورت ہے. ایک دوسرے کی بات کو سننے، سمجھنے، برداشت کرنے اور احترام دینے کا رویہ اپنانا ہو گا. 







اگر آپ کی رائے دوسرے سے مختلف ہے تو اس کی رائے کی نفی کیے بغیر، اچھے الفاظ میں اپنی رائے مدلل انداز میں پیش کریں. اس سے دوسرے کے اندر بھی آپ کی بات سننے کا جذبہ پیدا ہو گا. اور نہیں کہہ دینے کی وجہ سے آراء کے درمیان کھڑی ہو جانے والی دیوار نہیں بنے گی. 







کوشش کریں کہ اختلافِ رائے دشمنی اور نفرت میں نہ تبدیل ہو. 







یقین جانئیے! 



اس رویہ کی تبدیلی سے معاشرے میں برداشت بڑھے گی. مباحث نتیجہ خیز ہونے کے امکانات پیدا ہو جائیں گے. 







آئیے!



مل کر نہیں کی اس دیوارِ برلن کو توڑ ڈالیں. اور ایک مضبوط معاشرے کی بنیاد رکھیں. 





","
6:21 PM
",
"


میں ایک فیس بکی دانشور ہوں


","






مجھ سے ملئے... 



میں ہوں فیس بک دانشور... 



میری معلومات کا اصل منبع سوشل میڈیا یا الیکٹرانک میڈیا... 



اور چند من پسند کالم نگاروں کے کالم



مصروفیات کی بدولت کتب بینی جیسا فضول مشغلہ میں وقت ضائع نہیں کرتا. 



مجھے شعر و شاعری سے بہت رغبت ہے 



جو شعر نظر آتا ہے، ضرور شئر کرتا ہوں... 



اگر اقبال کا نام ساتھ لگا ہو تو عقیدت سے شئر کرتا ہوں 



شعر کی تصدیق کے لیے وقت نہیں ہوتا، اقبال کا پیغام جلد از جلد آگے پہنچنا چاہئیے. 



شعر و شاعری سے رغبت ہو اور عشق مجازی کا ذکر نہ ہو؟ 



 لہٰذا ادھ موئی لڑکیوں کی تصاویر کے ساتھ ادھ موئے شعر میری وال کو ادب کا شاہکار بنا دیتے ہیں. 







الحمدللہ، مسلمان ہوں... 



لہٰذا کوئی بھی حدیث نظر سے گزرے تو فوراً سے پہلے شئر کرتا ہوں، اب تحقیق میں وقت ضائع کر کے چند منٹ کے ثواب سے کیونکر محروم رہوں. 







کچھ بد ذوق اور گستاخ قسم کے لوگ ریفرینس مانگتے ہیں، اب بھلا اچھی بات کے لیے بھی کسی ریفرینس کی ضرورت ہوتی ہے؟ ہنھ







میں بڑا ""آؤٹ سپوکن"" ہوں. دوسروں کی خامیوں پر کڑی نظر رکھتا ہوں. اور کسی کا لحاظ نہیں کرتا. 



روز کسی نہ کسی کو لتاڑنے اور اس کا کردار دنیا کے سامنے لانے کا موقع مل جاتا ہے. 



اور اگر کوئی میری کوئی خامی نکالتا ہے... 



تو تندئ بادِ مخالف سے نہ گھبرا اے عقاب کے مصداق



دو چار پوسٹس میں ہی اس کی ہوا اکھاڑ دیتا ہوں. 







اور چونکہ میرا پیغام لوگوں تک پہنچنا بہت ضروری ہے، لہٰذا ہر پوسٹ میں آدھی فرینڈ لسٹ کو ٹیگ کرتا ہوں. اور جتنے گروپس کا ممبر ہوں، ان سب پر بھی پوسٹ کرتا ہوں.







اور چونکہ میرے پاس کیمرے والا فون ہے، تو مجھے  فوٹو گرافر بننے سے کون روک سکتا ہے. 



میری پروفائل پر ""random"" کے نام سے ایک البم ہے، جہاں ایک منظر کے لیے کھینچی گئی سو سو تصاویر میں سے منتخب کردہ ایک ایک تصویر موجود ہے. 



اور اللہ نے حسن دیا ہے تو نزاکت آ ہی جاتی ہے



لہٰذا ایک البم میری ""خود نمائی"" پر بھی مشتمل ہے. 







اب چونکہ میں اپنی حیثیت ایک دانشور کے طور پر ""منوا"" چکا ہوں. تو ایک فین پیج بھی بنا لیا ہے. بہت رونق لگی رہتی ہے. لائکس کی تعداد میں روز بروز اضافہ ہو رہا ہے. 



اور میری طرح کے دوسرے دانشور اور ادبی ذوق رکھنے والے احباب میری پوسٹس کو کافی عقیدت سے شئر کرتے ہیں. 







آخر میں میری اقبال سے عقیدت کے اظہار کے لیے یہ شعر، جو میں نے کل ہی دیکھا



لوگ کہتے ہیں کہ بس فرض ادا کرنا ہے 



ایسا لگتا ہے کوئی قرض لیا ہو رب سے







اس پر بھی کچھ گستاخ شور مچانے آ گئے تھے کہ اقبال کا شعر نہیں ہے. اب اتنا اسلامی شعر اقبال کے علاوہ کس کا ہو سکتا ہے؟ 







اجازت چاہتا ہوں، شام کا وقت ہے، کچھ شاعری ہو جائے، اس وقت زیادہ شئر ہوتی ہے. 







میرا فین پیج لائک کرنا نہ بھولیں. 







آپ کا بھائی، فیس بکی دانشور





","
8:48 PM
",
