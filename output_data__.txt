
یوں حسرتوں کے داغ محبت میں دھو لیے ۔ راجیندر کرشن


یوں تو یہ ایک گیت ہے جو شاید آپ میں سے کسی نے لتا کی آواز میں سنا ہو۔ لیکن 
ہیئت 
کے اعتبار سے یہ ایک غزل ہے اور کیا ہی خوب غزل ہے۔ آج فیس بک پر اسے دیکھا تو سوچا کہ اس خوبصورت کلام کو بلاگ پر لگایا جائے۔ ملاحظہ فرمائیے۔ 
غزل
یوں حسرتوں کے داغ محبت میں دھو لیے 
خود دل سے دل کی بات کہی اور رو لیے 
گھر سے چلے تھے ہم تو خوشی کی تلاش میں 
غم راہ میں کھڑے تھے وہی ساتھ ہو لیے 
مرجھا چکا ہے پھر بھی یہ دل پھول ہی تو ہے 
اب آپ کی خوشی اسے کانٹوں میں تولیے 
ہونٹوں کو سی چکے تو زمانے نے یہ کہا 
یوں چپ سی کیوں لگی ہے اجی کچھ تو بولئے
راجیندر کرشن





نومبر 21, 2020

 راجیندر کرشن, غزل, فلمی گیت, گیت, گیت نگار 
تبصرہ ٴکُتب | کبڑا عاشق ۔ وکٹر ہیوگو


مجھے تراجم پڑھنا اس لئے اچھا لگتا ہے کہ عموماً شاہکار کتابیں ہی ذہن میں یہ خیال پیدا کرتی ہیں کہ انہیں دوسری زبان کے جاننے والوں کے لئے بھی پیش کیا جائے۔ ورنہ ہر کتاب کا ترجمہ نہیں کیا جاتا۔ اور اکثر تراجم جو میں نے پڑھے ہیں وہ واقعتاً اپنی صنف کی شاہکار کتابیں ہیں۔ 
وکٹر ہیوگو کا مشہور ناول نوٹرے ڈیم کا کبڑا کا اردو ترجمہ کبڑا عاشق کے نام سے کیا گیا ہے ۔ فکشن ہاؤس نے اسے چھاپا ہے لیکن کہیں بھی مترجم کا ذکر نہیں کیا۔ ویب سرچ سے پتہ چلتا ہے کہ اس ناول کا ترجمہ ستار طاہر صاحب نے کیا ہے۔ بدگمانی سے کام لیا جائے تو ایسا لگتا ہے کہ غالباً ستار طاہر کے کام کو ہی فکشن ہاؤس نے بغیر کریڈٹ دئیے اپنے پلیٹ فارم سے شائع کر دیا۔ واللہ اعلم! 
بہر کیف، ناول کا پلاٹ اچھا ہے۔ پس منظر میں مصنف نے مذکورہ دور کے پیرس کا حال بھی پیش کیا ہے کہ کس طرح پیرس اُس وقت ظلم و جہالت کا شکار تھا اور وہاں کے عوام کی نفسیات کیا تھیں۔ سماج اور انصاف کی کون سی قدریں وہاں رائج تھیں۔ 


مشتاق؟ راز افشاں کیجے
    


 
ناول کا مرکزی کردار ایک کُبڑا شخص ہے کہ جس کی بد ہیتی کا کافی بھیانک نقشہ مصنف نے کھینچا ہے۔ اس کا نام قاسمیڈو ہے۔ قاسمیڈو گرجے کے ایک پادری کو لاوارث بچے کی حیثیت سے ملا تھا کہ جس کے ماں باپ بھی اُس کی بد ہیتی سے گھبرا کر اُس سے دستبردار ہو گئے تھے۔ غرض یہ کہ قاسمیڈو پادری کے زیرِ کفالت گرجے میں پلا بڑھا اور گرجے کی خدمت میں اُس کی زندگی گزری۔ مصنف نے کہانی کو بہت خوبی سے آگے بڑھایا ہے انجام کار پادری اور اُس کا لے پالک قاسمیڈو دونوں ایک ہی جپسی لڑکی کے عشق میں گرفتار ہو جاتے ہیں۔ ان دو کے علاوہ بھی کئی ایک کردار اس قضیے میں الجھے ہوئے نظر آتے ہیں۔
 


ناول میں بین السطور کئی ایک سماجی مسائل زیرِ بحث آئے ہیں کہ جن میں سے کچھ مسائل کا ہمیں آج بھی سامنا ہے۔ ناول کے ایک واقعہ کو پڑھ کر گلزار کا مشہور افسانہ "ادھا" یاد آتا ہے کہ جس کی تھیم یہ تھی کہ برے وقت میں ایک ایسا شخص کام آتا ہے کہ جس سے بالکل بھی توقع نہیں تھی۔ 
بہرکیف، وقت گزاری کے لئے یہ ایک اچھا ناول ہے۔ 



نومبر 17, 2020

 تبصرہ ٴ کتب, ستار طاہر, وکٹر ہیوگو 
استخارہ کیا ہے اور کیا نہیں ہے؟




مسلمانوں کو چاہیے کہ کسی بھی اہم فیصلے سے پیشتر استخارہ کریں۔ استخارہ کے اصطلاحی معنی یہ ہیں کہ کسی معاملے میں اللہ تعالى سے دعا کی جائے کہ وہ ہمیں بہتر راہ یا فیصلہ نصیب کردے۔ یعنی اللہ تعالىٰ كے ہاں جو کام یا امر ہمارے لئے بہتر و افضل ہے ہمیں اس كى طرف پھیر دے اور اس کے لئے راہ ہموار کردے۔




 
استخارہ کے درست طریقے سے بہت سے لوگ واقف نہیں ہیں۔ مزید یہ کہ استخارہ کے حوالے سے کئی ایک غلط فہمیاں لوگوں میں عام ہیں۔ اس سلسلے میں ہمارے محترم دوست جناب ظہیر احمد ظہیر صاحب نے ایک مختصر مضمون "استخار ہ کیا ہے؟ اور کیا نہیں ہے؟" تحریر کیا ہے۔ یہ مضمون آپ اس 
ربط 
پر ملاحظہ کر سکتے ہیں یا اسے براہِ راست پڑھنے کے لئے 
ڈاؤنلوڈ 
بھی کر سکتے ہیں۔ 
جزاک اللہ۔ 



نومبر 13, 2020

 استخارہ, اسلام 
 تبصرہ ٴکُتب | جب زندگی شروع ہوگی


"
جب زندگی شروع ہوگی" ایک ناول ہے۔ اگر آپ نے یہ ناول نہیں پڑھا تو میری رائے یہ ہے کہ آپ بغیر کوئی اثر لئے اس ناول کو پڑھیے۔ بعد میں چاہیں تو یہ تبصرہ بھی پڑھ سکتے ہیں۔ لیکن اگر آپ اس ناول کے بارے میں تجسس رکھتے ہیں تو پھر ہمارا تبصرہ حاضر ہے۔ 
کراچی ایکسپو سینٹر میں ہر سال کتابوں کی نمائش منعقد ہوا کرتی ہے اور ہم کم از کم ایک بار تو وہاں حاضری دے ہی دیتے ہیں۔ "جب زندگی شروع ہوگی" کا پہلا دیدار ہمیں کراچی ایکسپو سینٹر میں ایسی ہی ایک نمائش میں ہوا کہ جب ہم وہاں پہنچے تو دیکھا کہ ہال کے داخلی دروازے پر دو تین لوگ اس کتاب کا ایک ایک نسخہ لیے ہر آنے جانے والے کو گھیرنے کی کوشش کررہے ہیں اور ہر ایک کو روک کر کہتے ہیں،کیا آپ نے یہ کتاب پڑھی ہے؟
میری طبیعت کچھ ایسی ہے کہ میں اُن چیزوں سے کافی بیزار ہو جاتا ہوں جن کی بہت زیادہ مارکیٹنگ ہوتی نظر آتی ہے اور میں سوچتا ہوں کہ بھلا کوئی مجھ پر کوئی شے کیوں مسلط کرے۔ سو اپنی طبیعت کے باعث میں ہمشہ اس گروہ سے بچ کر نکل جاتا۔ پھر اُس کے بعد کہیں نہ کہیں اس کتاب کا دیدار ہوتا رہا کہ اکثر کتابوں کی دوکان پر یہ کافی نمایاں مقامات پر رکھی نظر آتی۔ اور میں اپنا پہلا تاثُّر لیے اسے نظر انداز کر دیتا۔ 
پھر ایک بار ہمارے ایک شفیق اُستاد نے ہم سے اس کتاب کا ذکر کیا اور بین السطور اس کی تعریف بھی کی۔ تب کہیں جا کر ہم نے اس کتاب کو فہرستِ مطالعہ میں جگہ دی۔ اور کرنا خدا کا یہ ہوا کہ ان دنوں ہم نے یہ کتاب پڑھ بھی لی۔ 
"جب زندگی شروع ہوگی" ایک ناول یعنی فکشن ہے۔ لیکن یہ عام فکشن نہیں ہے۔ دراصل مصنف نے اسلامی عقیدے کے مطابق انسان کی اُخروی زندگی کو ایک ناول کی صورت پیش کیا ہے۔ اس ناول کا آغاز ہی موت کے بعد دوبارہ زندہ ہونے سے ہوتا ہے۔ اس ناول کا مرکزی کردار عبداللہ نامی شخص ہے اور ناول کے تمام تر واقعات عبداللہ ہی کی زبانی بیان ہوئے ہیں۔ ناول میں حشر کے طویل ترین دن کا بیان ہے کہ کس طرح کے اعمال والوں کے ساتھ اُس دن کیا سلوک ہونا ہے۔ حشر کے دن کی سختیاں اور ہولناکیاں اس میں بتائی گئی ہیں ۔ حساب کتاب کیا ہوگا، کس طرح ہو گا۔حشر کا دن، اللہ کے انسانوں سے کئے گئے وعدوں کے پورا ہونے کا دن، کیسا ہوگا۔ جس نے اللہ کے وعدوں کو سچ سمجھا، اُس کے ساتھ کیا معاملہ ہوگا اور جس نے اللہ کے وعدوں اور وعید وں کو نظر انداز کرتے ہوئے دنیاوی زندگی کو ہی سب کو کچھ سمجھ لیا، اُس کے ساتھ کیا ہوگا۔ پھر جنت اور جہنم کا بیان۔ جنت کے حسن و جمال اور عیش و آرام والی زندگی کا بیان اور جہنم کے بدترین حالات اور اہلِ جہنم کی مصیبتوں کا احوال اس تحریر میں موجود ہے۔ ساتھ ساتھ بین السطور اس بات کا بیان کہ کس طرح کی زندگی گزارنے والے کی آخرت کیسی ہوگی۔ اعمال کا وزن کس طرح ہوگا۔ نیّتوں کا کیا دخل ہوگا ، اور اللہ کی رحمت اور رسول اللہ صلی اللہ علیہ وسلم کی شفاعت کا بیان۔ غرض کہ ایک کوزے میں سمندر کو بند کر دیا گیا ہے اور وہ بھی دلچسپ کہانی کے پیرائے میں۔ 
گو کہ مسلمان یہ سب وعدے وعید کہیں نہ کہیں پڑھتا سنتا رہتا ہے لیکن یہ سب چیزیں اکثر کسی ایک جگہ نہیں ملتیں ۔ انسانی فطرت ہے کہ کہانی کی شکل میں چیزوں سے زیادہ اثر لیتا ہے سو یہ ناول ہم سب کو پڑھنا چاہیے۔ 
اس ناول پر کچھ لوگوں کو اعتراضات بھی ہیں ۔ اور اعتراضات کا ہونا بعید از قیاس ہرگز نہیں ہے کہ ان سنجیدہ موضوعات کو کہانی کی شکل دینے میں کئی ایک قباحتیں درپیش ہو سکتی ہیں۔ تاہم مصنف کا کہنا یہ ہے کہ اُس ناول میں تمام تر مندرجات اور واقعات نگاری کے لئے اُنہوں نے اسلامی تعلیمات کے اہم ترین ماخذ قران اور صحیح احادیث سے استنباط کی بھرپور کوشش کی ہے۔ یہ ناول پڑھتے ہوئے آپ کو کئی ایک احادیثِ مبارکہ اور قرانی آیات یاد آئیں گی جو اس بات کی دلالت ہے کہ یہ محض ایک فکشن نہیں ہے بلکہ مصنف نے اس کے مندرجات کی تحقیق میں کافی عرق ریزی سے کام لیا ہے۔ 
ناول کے بارے میں مصنف نے کچھ وضاحتیں آغاز میں اور کچھ ناول کے انجام پر پیش کی ہیں جس سے عمومی شکوک و شبہات کا ازالہ ہو جاتا ہے۔ 
شرعی اعتبار سے اس قسم کے ناول کی کیا حیثیت ہے میں اس حوالے سے کچھ بھی کہنے سے قاصر ہوں ۔ تاہم اتنا ضرور ہے کہ یہ ناول بڑی تاثیر رکھتا ہے اور پڑھنے والے کو خدا سے قریب کرتا ہے اور فکرِ آخرت کو مہمیز کرتا ہے۔ 
یہ اُن تمام تحریروں سے کہیں بہتر ہے کہ جو ہمیں فکشن کو حقیقت بنا کر سُناتی ہیں اور اس پر یقین کرنے کا مطالبہ بھی کرتی ہیں، اور ہم میں سے بہت سے سادہ لوح اُن پر یقین بھی کر لیتے ہیں۔ تاہم یہ ناول ہے اور مصنف نے اسے بطورِ فکشن ہی پیش کیا ہے۔ 
اگر آپ اس ناول کی صنف کے متعلق تذبذب کا شکار ہیں تو میرے نزدیک اس کی مثال بچوں کی کہانیوں کی سی ہے کہ جو ہوتی تو فکشن ہی ہیں لیکن اُن میں دیا گیا اخلاقی سبق بالکل سچ ہوتا ہے ۔ شاید آپ نے بچپن میں اُس لکڑ ہارے کی کہانی سنی ہو کہ جس کی کلہاڑی دریا میں گر گئی اور ایک جل پری نے اُسے ایک چاندی کی کلہاڑی دکھائی کہ شاید یہ تمہاری کلہاڑی ہے۔ جس پر لکڑہارے نے منع کر دیا کہ یہ اُس کی کلہاڑی نہیں ہے۔ اُس کے بعد جل پری نے اُسے سونے کی کلہاڑی دکھائی اور اس بار بھی لکڑہارے نے انکار کر دیا ۔ اور جب تیسری بار جل پری نے اُسے اُس کی اپنی لوہے کی کلہاڑی دکھائی تو لکڑہارے نے کہا کہ ہاں یہی میری کلہاڑی ہے ۔ اور اس کے بعد اُس کی ایمانداری کے انعام کے طور پر جل پری نے اُسے سونے اور چاندی کی کلہاڑیاں بھی بطور تحفہ دے دیں۔ اب دیکھا جائے تو یہ خالص فکشن ہے لیکن ایمانداری کا سبق اپنی جگہ مسلم ہے اور ہماری توقع ہوتی ہے کہ بچے اس قسم کی کہانیاں سن کر ایمانداری سیکھیں۔ 
بہرکیف ایک کتاب کے تبصرے کی مد میں اتنا کہنا کافی ہے۔ آپ اپنی رائے کتاب پڑھ کر قائم کر سکتے ہیں۔ آخر میں ایک مشورہ ہماری طرف سے یہ ہے کہ اگر اس کتاب میں پیش کیے جانے والا کوئی خیال یا تصور آپ کے لئے نیا ہو یا چونکا دینے والا ہو تو اِ سے ایک دم قبول یا رد نہ کریں بلکہ تھوڑی سی تحقیق کریں جس سے آپ کی بھرپور تشفی ہو سکے۔ 
اللہ تعالیٰ ہمیں اور آپ کو ہدایت عطاء فرمائے اور دُنیا میں اور بالخصوص آخرت میں کامیابی سے سرفراز فرمائے۔ آمین۔ 
پش نوشت: اگر آپ یہ کتاب پڑھنا چاہتے ہیں تو یہ آپ کو با آسانی بک اسٹال سے مل جائے گی اور اگر آپ اس کی پی ڈی ایف ڈاؤنلوڈ کرنا چاہتے ہیں تو اس 
ربط 
سے ڈاؤنلوڈ کر سکتے ہیں۔ 
******



نومبر 07, 2020

 ابو یحیٰ, باتیں کتابوں کی, تبصرہ ٴ کتب 
نظم :   ڈیجیٹل فوٹو


زندگی کی فوٹو کے
ایک ایک پِکسَل سے
روشنی تِری جھلکے
اور تُو نہیں تو پھر
اِک سیاہ پردے پر
گمشدہ نشاں ہوں میں
وہم ہُوں، گُماں ہُوں میں
نوید رزاق بٹ
 
 



نومبر 04, 2020

 مختصر نظم, نظم, نوید رزاق بٹ 
فاطمہ حسن کی دو خوبصورت غزلیں


غزل 
زمیں سے رشتۂ دیوار و در بھی رکھنا ہے
سنوارنے کے لیے اپنا گھر بھی رکھنا ہے
ہوا سے آگ سے پانی سے متصل رہ کر
انہیں سے اپنی تباہی کا ڈر بھی رکھنا ہے
مکاں بناتے ہوئے چھت بہت ضروری ہے
بچا کے صحن میں لیکن شجر بھی رکھنا ہے
یہ کیا سفر کے لیے ہجرتیں جواز بنیں
جو واپسی کا ہو ایسا سفر بھی رکھنا ہے
ہماری نسل سنورتی ہے دیکھ کر ہم کو
سو اپنے آپ کو شفاف تر بھی رکھنا ہے
ہوا کے رخ کو بدلنا اگر نہیں ممکن
ہوا کی زد پہ سفر کا ہنر بھی رکھنا ہے
نشان راہ سے بڑھ کر ہیں خواب منزل کے
انہیں بچانا ہے اور راہ پر بھی رکھنا ہے
جواز کچھ بھی ہو اتنا تو سب ہی جانتے ہیں
سفر کے ساتھ جواز سفر بھی رکھنا ہے
****
 
کہو تو نام میں دے دوں اسے محبت کا
جو اک الاؤ ہے جلتی ہوئی رفاقت کا
جسے بھی دیکھو چلا جا رہا ہے تیزی سے
اگرچہ کام یہاں کچھ نہیں ہے عجلت کا
دکھائی دیتا ہے جو کچھ کہیں وہ خواب نہ ہو
جو سن رہی ہوں وہ دھوکا نہ ہو سماعت کا
یقین کرنے لگے لوگ رت بدلتی ہے
مگر یہ سچ بھی کرشمہ نہ ہو خطابت کا
سنوارتی رہی گھر کو مگر یہ بھول گئی
کہ مختصر ہے یہ عرصہ یہاں سکونت کا
چلو کہ اس میں بھی اک آدھ کام کر ڈالیں
جو مل گیا ہے یہ لمحہ ذرا سی مہلت کا
فاطمہ حسن 
  
 





اکتوبر 31, 2020

 ایک شاعر دو غزلیں, غزلیات, فاطمہ حسن, منتخب کلام 
 اردو کو فارسی نے شرابی بنا دیا 


یہ کلام ہم نے آج فیس بک کے ایک ادبی گروپ پر پڑھا۔ اچھا لگا سو بعد از تحسینِ کلام ہم اس کلام کو نقل کر کے یہاں لے آئے تاکہ قارئینِ رعنائیِ خیال بھی اس سے محظوظ ہو سکیں۔ 
اردو کو فارسی نے شرابی بنا دیا 
عربی نے اس کو خاص ترابی بنا دیا 
اہلِ زباں نے اس کو بنایا بہت ثقیل 
پنجابیوں نے اس کو گلابی بنا دیا
دہلی کا اس کے ساتھ ہے ٹکسال کا سلوک 
اور لکھنئو نے اس کو نوابی بنا دیا
بخشی ہے کچھ کرختگی اس کو پٹھان نے 
اس حسنِ بھوربن کو صوابی بنا دیا 
باتوں میں اس کی ترکی بہ ترکی رکھے جواب 
یوں ترکیوں نے اس کو جوابی بنا دیا 
قسمت کی بات آئی جو تو رانیوں کے ہاتھ 
سب کی نظر میں اس کو خرابی بنا دیا 
حرفِ تہجی ساری زبانوں کے ڈال کر 
اردو کو سب زبانوں کی چابی بنا دیا 
ہم اور ارتقاء اسے دیتے بھی کیا معین 
اتنا بہت ہے اس کو نصابی بنادیا 
سید معین اختر نقوی 
منقول از ادبیات - فیس بک 



اکتوبر 27, 2020

 اردو, سید معین اختر نقوی, فارسی, مزاحیہ کلام 
نظم:  وہیں تو عشق رہتا ہے ۔۔۔ از ۔۔۔ ظہیر احمد ظہیر 


 
ظہیر احمد ظہیر بنیادی طور پر غزل گو شاعر ہیں۔ لیکن قادر الکلام شاعر کے لئے کسی بھی صنف میں کوئی بھی خیال نظم کرنا دشوار نہیں ہوتا۔ یوں بھی جو شعراء کبھی کبھی نظم کہتے ہیں اُن کی نظمیں اکثر بہت خوب ہوتی ہیں۔ ظہیر احمد ظہیر صاحب  کی یہ نظم اس بات پر مزید دلالت کرتی ہے۔ یہ نظم رومانوی مزاج رکھتی ہے اور اس سے لطف اندوز ہونے کے لئے آپ کو   کم از کم  تخیلاتی سطح  پر رومانی فضا کی ضرورت ہے۔


 
وہیں تو عشق رہتا ہے
جہاں ہونے نہ ہونے کی حدیں آپس میں ملتی ہیں
جہاں غم گیت گاتے ہیں ، جہاں ہر درد ہنستا ہے
وہیں ہے گھر محبت کا ، وہیں تو عشق رہتا ہے
جہاں حدِ نظر تک نیلگوں گہرے سمندر کے
سنہری ساحلوں پر دھوپ کوئی نام لکھتی ہے
ہوا کی موج بکھرے بادلوں سے رنگ لے لے کر
شفق کی زرد تختی پر گلابی شام لکھتی ہے
جہاں اقرار وپیماں کے گھنے شیشم تلے سورج
نئے اک دن کی خاطر تیرگی کے وار سہتا ہے
جہاں اک آس کی خوشبو میں لپٹا یاس کا سایہ
کسی کی نظم لکھتا ہے ، کسی کے شعر کہتا ہے
اداسی جب کبھی دل پر کمندیں ڈال دیتی ہے
تھکن جب دھڑکنوں میں نا امیدی گھول دیتی ہے
تو اُس لمحے دبے پاؤں کسی احساس کا پیکر
قریب آکر بجھی آنکھوں پہ رکھ کر ہاتھ پیچھے سے
دبی سرگوشیوں کے نرمگیں لہجے میں کہتا ہے
" یہ غم میری امانت ہے ، تم اِس سے ہار مت جانا
تمہیں میری قسم دیکھو کبھی اُس پار مت جانا
جہاں ہونے نہ ہونے کی حدیں آپس میں ملتی ہیں
جہاں کوئی نہیں بستا ، جہاں کوئی نہیں رہتا"
پلٹ کر دیکھئے اُس پل تو کوئی بھی نہیں ہوتا
بس اک موہوم سی آہٹ اور اک مانوس سی خوشبو
فضا میں جیسے بکھری ہو ، ہوا جیسے مہکتی ہو
تبسم کی چنبیلی اور ترنم کے گلابوں سے
ڈھکے ٹیلوں کے دامن میں ، ذرا سی دور خوابوں سے
منقش جھلملاتی یاد کی پگھلی ہوئی چاندی
کا اک آئینہ بہتا ہے
وہیں تو گھر ہمارا ہے ، وہیں تو عشق رہتا ہے
وہیں تو عشق رہتا ہے
ظہیؔر احمد
 
 
 



اکتوبر 23, 2020

 ظہیر احمد ظہیر, نظم 
 تبصرہ ٴکُتب | پیاری زمین - پرل بک / اختر حسین رائے پوری


'پیاری زمین' مشہور امریکی مصنفہ مسز پرل بک کے ناول گُڈ ارتھ (Good Earth) کا اردو ترجمہ ہے۔ یہ وہ ناول ہے جس پر مصنفہ کو نوبل پرائز دیا گیا اور یہ ناول بیسٹ سیلرز میں سے ایک ہے۔ مصنفہ ایک امریکی خاتون ہیں لیکن اُن کی زندگی کا بیشتر حصہ چین میں گزرا اور اس ناول کے کردار و واقعات بھی چینی دیہاتی زندگی کا پس منظر لیے ہوئے ہیں۔ مصنفہ پرل بک 1892ء میں پیدا ہوئیں اور 1934ءتک زندگی کا بیشتر حصہ چین میں گزارا۔ اسی اثناء میں انہوں نے بیسوی صدی کے چین کی دیہاتی زندگی کو قریب سے دیکھا اور اپنے مشاہدات کی بنیاد پر ہی یہ ناول رقم کیا۔ 
 کتاب میں کل 476 صفحات ہیں ۔ جس میں سے 28 صفحات تعارف پر مبنی ہیں ۔ جس میں چین کے اس دور کے حالات ذکر ہیں کہ جب ناول نگاری کو مشاہیرِ ادب حقیر جانتے تھے اور اسے کسی بھی طرح ادبِ عالیہ کا درجہ دینے پر راضی نہیں تھے۔ تعارف میں مزید یہ بھی بتایا گیا کہ چین میں ناول نگاری کا ارتقاء کس طرح ہوا۔ چین کی عوام میں قصہ کہانیوں کا رواج بہت عام تھا ۔ یہی قصہ کہانیاں وقت گزرنے کے ساتھ ساتھ ارتقاء پذیر ہوتے ہوئے ناولز کا روپ دھار گئیں ۔ 
گڈ ارتھ کا اردو ترجمہ ڈاکٹر اختر حسین رائے پوری نے کیا اور اسے انجمن ترقی اردو (ہند) دہلی نے شائع کیا۔ ڈاکٹر اختر حسین رائے پوری پاکستان کے نامور ترقی پسند نقاد، ماہرِ لسانیات، افسانہ نگار اور مترجم تھے ۔ 
 ڈاکٹر صاحب نے ناول کا ترجمہ بہت احسن طریقے سے کیا ہے اور بامحاورہ ،شستہ و نستعلیق اردو سے مزین یہ ناول کسی بھی طرح اردو دان طبقے کے لئے اجنبی معلوم نہیں ہوتا۔ 
میرے جیسے قاری کے لئے کہ جو عدیم الفرصتی اور سہل پسندی کے باعث سب سے پہلے کسی بھی کتاب کے صفحات گنا کرتا ہے ، چار ساڑھے چار سو صفحات کا ناول پڑھنا کوئی آسان بات نہیں ہے۔ تاہم ناول اس قدر رواں ہے کہ قاری کو ہرگز گراں نہیں گزرتا۔ حالات و واقعات اس طرح باہم پیوست ہیں کہ قاری کہانی کی تلاش میں آگے بڑھتا چلا جاتا ہے اور کہانی انجام تک اُسے اپنے ساتھ ساتھ چلاتی ہے ۔ 
ناول میں ایک کسان وانگ لنگ کی زندگی کو قریب سے دکھایا گیا ہے جس نے انتہائی غربت میں اپنے کام کا آغاز کیا اور ایک باندی سے شادی کے بندھن میں بندھنے کے بعد مستقل محنت سے اپنی زمینوں میں اضافہ کرتا گیا۔ حالات موافق رہے اور وہ ایک کسان سے زمیندار بنتا گیا۔ناول بار بار یہ باور کرواتا ہے کہ انسان بالخصوص ایک کسان کا زمین کے ساتھ ایک اٹوٹ رشتہ ہوتا ہے اور وہ لوٹ پھیر کر اپنی زمین کی طرف ہی آتا ہے۔ 
ناول کا سب سے اہم حصہ وہ ہے کہ جس میں تاریخی قحط کا ذکر کیا گیا ہے کہ کس طرح کسان اور اس کا خاندان بھوک کے ہاتھوں مجبور ہو کر اپنی زمین چھوڑ کر شہر میں آباد ہوئے ۔ یہاں تک کے اُنہیں بھیک مانگ کر بھی گزارا کرنا پڑا۔ قحط کی ہولناکی سمجھنا آج کے انسان کے لئے دشوار ہے ۔ وہ اس بات کا ٹھیک طرح ادراک نہیں کر سکتا کہ کس طرح اناج کے چند دانے انسان کے لئے ہر چیز اور ہر رشتے سے زیادہ مقدم ہو سکتے ہیں۔ 
کسان وانگ لنگ نے عروج و زوال کے کئی ایک زمانے دیکھے اور آخر کار وہ ایک بہت بڑا زمیندار بن گیا۔ ناول ہمہ وقت کئی ایک ذیلی موضوعات میں بھی گھرا رہتا ہے کہ جن میں انسانی فطرت، غربت کے مسائل، امارت کے ساتھ در آنے والی خرابیاں شامل ہیں ۔ مزید براں اس ناول کی کہانی انسانی زندگی کی ذاتی اور سماجی نفسیات سے بھی چھیڑ چھاڑ کرتی نظر آتی ہے۔ 
یہ ناول پڑھ کر آپ یہ تو شاید نہ کہیں کہ یہ آپ کے پڑھے ہوئے بہترین ناولوں میں سے ایک ہے۔ البتہ یہ ضرور کہیں گے کہ یہ ایک یادگار ناول ہے۔ اور اردو دان طبقے کے لئے اس میں مصنفہ کے ساتھ ساتھ مترجم کی محنت بھی شامل ہے۔ 



اکتوبر 21, 2020

 اختر حسین رائے پوری, باتیں کتابوں کی, پرل بک, تبصرہ ٴ کتب 
وہ لوگ میرے بہت پیار کرنے والے تھے ۔ جمال احسانی


غزل 
وہ لوگ میرے بہت پیار کرنے والے تھے 
گزر گئے ہیں جو موسم گزرنے والے تھے 
نئی رتوں میں دکھوں کے بھی سلسلے ہیں نئے 
وہ زخم تازہ ہوئے ہیں جو بھرنے والے تھے 
یہ کس مقام پہ سوجھی تجھے بچھڑنے کی 
کہ اب تو جا کے کہیں دن سنورنے والے تھے 
ہزار مجھ سے وہ پیمان وصل کرتا رہا 
پر اس کے طور طریقے مکرنے والے تھے 
تمہیں تو فخر تھا شیرازہ بندیٔ جاں پر 
ہمارا کیا ہے کہ ہم تو بکھرنے والے تھے 
تمام رات نہایا تھا شہر بارش میں 
وہ رنگ اتر ہی گئے جو اترنے والے تھے 
اس ایک چھوٹے سے قصبے پہ ریل ٹھہری نہیں 
وہاں بھی چند مسافر اترنے والے تھے 
جمال احسانی
 
 انور مقصود، افتخار عارف اور جمال احسانی ۔ دائیں سے بائیں



اگست 18, 2020

 جمال احسانی, شاعری, غزل, غزلیات, منتخب کلام, میری پسند 
تبصرہ ٴکُتب | سرگزشت از سید ذوالفقار علی بخاری






سرگزشت



سید ذوالفقار علی بخاری



 



23 مارچ 2020ء کو سندھ حکومت نے صوبے بھر میں لاک ڈاؤن کا اعلان کر دیا اور سب لوگوں سے کہہ دیا گیا کہ وہ اپنے اپنے گھروں میں بیٹھیں تاکہ کرونا وائرس کے پھیلاؤ کو کم کیا جا سکے ۔ آج اپریل کی چار تاریخ ہے اور تا حال لاک ڈاؤن جاری ہے ۔ 




نہ جانے اس لاک ڈاؤن سے کتنے فائدے اور کتنے نقصانات ہوئے تاہم اس سے قطع نظر ذاتی حیثیت میں ہمیں یہ فائدہ ہوا کہ کچھ رُکے ہو ئے کام جو عدم فرصت کے باعث التویٰ کا شکار تھے، ہمارے کان میں کہنےلگے کہ اب تمہارے پاس کوئی بہانہ نہیں بچا۔ 




انہی بہت سے کاموں میں ایک کام وہ بھی تھا کہ جس کی تلقین ہم سارے زمانے کو کیا کرتے ہیں، یعنی کتب بینی۔ گو کہ ہم نے اب بھی اپنا تما م تر وقت کتب بینی کو نہیں دیا تاہم کچھ نہ کچھ آنسو پوچھنے کا سامان ہو ہی گیا۔ 




قصہ مختصر ، سید ذوالفقار علی بخاری کی آپ بیتی "سرگزشت" جو ہمارے زیرِ مطالعہ تھی اور جسے ہم مزے لے لے کر آہستہ آہستہ پڑھ رہے تھے، اُسے کچھ زیادہ وقت ملا اور ہم مکمل کتاب پڑھنے میں کامیاب ہو گئے، یا کتاب ہم سے جان چھرانے میں کامیاب ہو گئی۔




سرگزشت نہایت دلچسپ کتاب ہے ۔ فاضل مصنف نے یہ آپ بیتی بالکل غیر رسمی انداز میں لکھی ہے اور اس میں بے ساختگی کمال کی ہے ۔ تاہم غیر رسمی ہونے کے باوجود کتاب کے تمام تر مضامین باہم مربوط نظر آتے ہیں۔ 




اسے ان کتابوں کی فہرست میں رکھا جا سکتا ہے کہ جو ختم ہونے کے قریب آئیں تو دل میں ملال سا ہوا کہ یہ دلچسپ کتاب اب ختم ہو جائے گی۔ مولانا ابوالکلام آزاد کی کتاب "غبارِ خاطر" اور کچھ دیگر کتابوں کے اختتام پر بھی ہماری ایسی ہی کچھ کیفیت تھی۔ غبارِ خاطر میں اور اس کتاب میں ایک اور قدرِ مشترک باموقع فارسی اشعار کی شمولیت بھی ہے۔ فارسی اشعار ہماری سمجھ میں بامشکل ہی آتے ہیں ۔ لیکن مقامِ شکریہ رہا کہ غبارِ خاطر کی طرح اس کتاب کے آخر میں فارسی اشعار کی تشریح موجود نہیں تھی ورنہ یہ کتاب پڑھتے ہوئے بھی ہم نفسِ مضمون اور تفہیمِ شعر کی حسرت کے درمیان ہی معلق رہتے۔ 




مجھے اعتراف ہے کہ میں نے کافی عرصے بعد ایک بہت دلچسپ کتاب پڑھی اور اپنے وقت کا زیاں ہرگز محسوس نہیں ہوا۔ 








بخاری صاحب نے مضامین کو کوئی عنوان نہیں دیا بلکہ اُنہیں شمار کیا ہے اور اس اعتبار سے کتاب میں کل 55 مضامین ہیں۔ کتاب کے مضامین گو کہ کہانی کی صنف سے علاقہ نہیں رکھتے تاہم بخاری صاحب ہر مضمون کو نکتہ عروج یعنی کلائمیکس تک لے جاتے ہیں اور اکثر مضامین کا انجام افسانوں کے انجام کی طرح ہوتا ہے اور قاری کتاب ہاتھ میں لیے سوچ میں پڑ جاتا ہے۔ دیکھا جائے تو یہ مضامین فکشن نہیں ہیں تاہم فکشن سے کسی بھی طرح کم نہیں ہیں۔ خاکسار کی رائے میں ایسا طرزِ تحریر قسمت والوں کو ہی میسر آتا ہے۔




مزے کی بات یہ ہے کہ اتنی بڑی کتاب میں شاذ ہی یہ گمان ہوتا ہے کہ کوئی بات دُہرائی جا رہی ہے۔ ورنہ اکثر آپ بیتیاں مکر ر ارشاد سے بھری ہوئی ہوتی ہیں۔ لوگ اُلٹ پھیر کر وہی مضامین بیان کرتے چلتے جاتے ہیں۔ شاید اس کی وجہ یہ رہی ہو کہ بخاری صاحب نے بڑی بھرپور زندگی گزار ی ہے اور ریڈیو جیسے محکمے میں جو اُس وقت بے حد اہمیت کا حامل تھا ایک اہم عہدے پر فائز رہے اور سرگرم طبعیت کے باعث ہمہ وقت پر عزم اور مصروف عمل رہے ۔ 




بہرکیف کتاب انتہائی پرلطف ہے اور اس بات کی متقاضی ہے کہ اپنا قیمتی وقت اس کے لئے نکالا جائے۔ 








*****





اپریل 06, 2020

 ادب, آپ بیتی, باتیں کتابوں کی, تبصرہ ٴ کتب, سید ذوالفقار علی بخاری, محمد احمد, میری تحریریں 
تبصرہ ٴکُتب | احمد داؤد – اِک پیکرِ اوصاف




احمد داؤد – اِک پیکرِ اوصاف




یہ کتاب معروف پاکستانی صنعت کار جناب احمد داؤد کی سوانح عمری ہے اور اسے عُثمان باٹلی والا صاحب نے لکھی ہے۔ احمد داؤد پاکستان میں صنعتکاری کے بانی سمجھے جاتے ہیں اور کاروباری اعتبار سے پاکستان میں اُن کا نام کافی اہم ہے۔ 




کتاب کی زبان صاف ستھری ہے اور مضامین بڑے واضح اور آسان انداز میں لکھے گئے ہیں ۔غرض یہ کہ تحریر پر مصنف کی گرفت مضبوط ہے اور مضامین کا ابلاغ ایک عمومی قاری کے لئے بے حد آسان ہے ۔ 




احمد داؤد کی سوانح عمری ہندوستان سے شروع ہو کر پاکستان تک آ جاتی ہے۔ احمد داؤد کی ساری زندگی محنت اور جانفشانی سے عبارت ہے۔ کاروباری برادری سے تعلق ہونے کے باعث اُن کو کاروباری سمجھ بوجھ وراثت میں ملی تھی۔ اُنہوں نے اپنی محنت سے اپنی صلاحیتوں کو مزید جلا بخشی۔ 




نوجوانوں کے لئے ان کی زندگی میں سیکھنے کی بہت سی باتیں ہیں۔ احمد داؤد کام کو زندگی سمجھتے تھے اور ہمیشہ انتھک محنت اور لگن سے اپنے اہداف کے حصول میں لگے رہتے تھے۔ انٹرنیٹ کی دنیا سے احمد داؤد کے کچھ اقوالِ زریں میں یہاں پیش کر رہا ہوں۔ 








"Pursue work not money. Get down to work and don’t pursue money. If you run after the money it might run away but if you concentrate on your work, money will automatically follow you. So work, work and only work."




"Never lose your hope while passing through unfavorable conditions or experiencing tough times"




"Leave your nose (ego, arrogance or hot temperament) at home while going out for work."




Ahmed Dawood




گو کہ مصنف نے احمد داؤد صاحب کی کچھ خامیوں کا ذکر کیا ہے تاہم ان کا یہ ذکر برائے خانہ پوری ہی معلوم ہوتا ہے۔ خاکسار کا خیال ہے کہ ہر کامیاب شخص کی طرح احمد داؤد کی شخصیت بھی کہیں نہ کہیں ضرور متنازع رہی ہوگی اور اُن کے دوستوں کے ساتھ ساتھ اُن سے اختلاف رکھنے والے لوگ یا اُن پر تنقید کرنے والے لوگ بھی ضرور ہوں گے۔ تاہم یہ کتاب اس معاملے میں خاموش ہے ۔ غالباً یہ کتاب اُن کی برداری کے ایک فرد کی طرف سے لکھی گئی ہے سو اسے ایک غیر جانبدار کتاب گرداننا دشوار ہو گا۔ 






تاہم احمد داؤد کی زندگی اور جدو جہد سے سبق سیکھنے والوں کے لئے یہ کتاب بہر کیف مفید ہے۔ 













فروری 19, 2020

 باتیں کتابوں کی, تبصرہ ٴ کتب, سوانح, عثمان باٹلی والا, محمد احمد, میری تحریریں 
بلا ضرورتِ رشتہ






بلا ضرورتِ رشتہ




از محمد احمد






آج وہ کافی موڈ میں تھا۔ 




سامنے سے آنے کے باوجود اُس نے گھوم کر میری کمر پر ہاتھ مارا ۔


"او یار !میں نے تیرے لیے ایک رشتہ دیکھا ہے۔" وہ ایسا خوش تھا کہ جیسے ایسا پہلی بار ہوا ہو۔ 


"سچی! "میں نے ہمیشہ کی طرح حیرانی کا اظہار کیا۔


"ہاں یار!" بڑی خوبصورت لڑکی ہے۔


"اچھا! "




"ہاں بڑی خوبصورت ہے بھئ۔۔!" اُس کا جوش و خروش قابلِ دید تھا۔ 


"صراحی دار گردن ہے ۔" رنگ چھوڑ کر گردن سے بات شروع کرکے شاید وہ خود کو دیگر پاکستانیوں سے ممتاز کرنا چاہ رہا تھا۔ 


"صراحی دار گردن" میں نے خیالیہ انداز میں دُہرایا۔ 


"پھرتو میں ایک ہاتھ سے اُس کی گچی دبا سکوں گا۔" میں نے مُٹھی بھینچتے ہوئے کہا۔ 




"ہرنی جیسی آنکھیں۔" اُس کی مشین چل پڑی تھی۔ 


"پھر تو بہت تیز دوڑتی ہوگی۔ " میں نے حیرت سے کہا


"ارے میں آنکھوں کی بات کر رہا ہوں۔" وہ جھنجلا کر بولا۔ 


"ہاں تو ہرنی تیز ہی دوڑتی ہے۔ اب میں اتنا بھی پاگل نہیں ہوں ۔" 










"تمہیں پتہ ہے ! بچپن میں میرے نانا کہتے تھے کہ میں بڑا ذہین ہوں۔" میں نے اُسے کچھ باور کروانے کی ضرورت محسوس کی۔ 


"یار ایک بار تمہارے نانا نے میرے ناناسے اردو لغت اُدھار مانگی تھی جو میرے نانا نے دی نہیں تھی۔ اگر لغت مل جاتی تو شاید وہ اپنی رائے سے رجوع کر لیتے۔" 




"اچھا فضول باتیں چھوڑو یہ بتاؤ کہ اُس کی زلفیں ناگن کی طرح تو نہیں ہیں؟ " میں نے موضوع پر واپس آتے ہوئے پوچھا۔


"زلفیں اسپرنگ والی ہیں اُس کی۔ اکثر چمٹا پکڑ کر سیدھی کرتی نظر آتی ہے۔ " 


"چل شکر ہے ناگن سے مجھے بہت ڈر لگتا ہے۔ میں تو ناگن چورنگی سے بھی ڈرتے ڈرتے گزرتا ہوں۔" میری آنکھوں میں خوف کے سائے لہرانے کے بجائے ساکت و صامت تھے۔ 




"رنگ تو بتایا نہیں تم نے اُس، کا گندمی ہے یا چقندر جیسا ہے؟ " مجھے رنگ کی پڑی تھی۔ 


"اب تو بہت گوری ہو گئی ہے، لیکن بچپن میں کھڑی مسور کی دال جیسا رنگ تھا اس کا" اُس نے کچھ سوچتے ہوئے بتایا۔ 


"یار چیک کر لینا تھا، کہیں پندرہ منٹ بعد پھر سے فائزہ کی طرح ہو جائے۔" فکر مندی میرے چہرے سے عیاں تھی۔ 




"اچھا بات سُنو! تم نے اسے بتا تو دیا ہے نا کہ میں پہلے سے شادی شدہ ہوں۔ " میں نے ڈیل کلوز کرتے ہوئے پوچھا۔




"ہاں میں نے اُسے کہہ دیا ہے کہ تم اُسے رانی کی طرح رکھو گے۔"


"ارے بے وقوف! ہو سکتا ہے اُس نے یہ لطیفہ پڑھا ہوا ہو" میں نے گھبراتے ہوئے پوچھا۔ 


"پڑھا تو ضرور ہو گا لیکن سمجھی نہیں ہوگی۔" وہ مسکراتے ہوئے بولا۔ 


"کیوں نہیں سمجھی ہوگی بھلا؟" مجھے بڑا تعجب ہوا۔ 


"خوبصورت ہونے کی ناطے وہ کافی غبّی ہے۔" اُس کے چہرے پر شیطانی مسکراہٹ تھی۔ 




"چلو خوبصورت تو ہے نا! میری طرف سے ہاں ہے۔" میں کافی خوش تھا۔ 


"ہاں! لیکن ایک مسئلہ ہے!" اُس نے ہینڈ گرنیڈ کی پن نکال پھینکی۔ 


"اب کیا مسئلہ ہے یار؟" مجھے طیش آ گیا؟


"وہ پاکستان میں نہیں رہنا چاہتی!" اُس نے بم پھاڑ ہی دیا۔ 


"اگر تم کسی طرح کسی مغربی ملک کی شہریت حاصل کر لو تو وہ اُسی وقت دو بول پڑھانے پر راضی ہو جائے گی"۔ 




"تمہیں پتہ ہے، میں بہت ضروری کام کر رہا تھا۔" میری یاد داشت واپس آنے لگی۔ 


"یار تم کوشش تو کرو!" اُس نے اپنے جوتوں کے لیس باندھتے ہوئے کہا۔ 


"مجھے کل تک یہ پروجیکٹ فائنل کرنا ہے۔ " میں نے بات ختم کرتے ہوئے کہا۔ 




"اچھا! چلو شام کو چائے پر ملتے ہیں!" اُس نے الوداعی جملہ پھینکا۔ 


"ٹھیک ہے، لیکن چائے سے پہلے میں چپلی کباب بھی کھاؤں گا۔" میں نے مسکراتے ہوئے کہا۔ 




"اچھا بابا ٹھیک ہے، ویسے بھی کچھ کھائے بغیر تمہارا غم کیسے غلط ہو سکتا ہے۔" وہ مُسکراتے ہوئے اُٹھا اور لہراتے ہوئے نکل گیا۔ 




*****



جنوری 27, 2020

 طنز و مزاح, محمد احمد کی تحریریں, مزاح, نثر, نثرِ لطیف, نثرِ لطیف از محمد احمد 
نظم :  ٹھیک ہی تو کرتے ہیں  ۔۔۔ سید شعیب نعیم






ٹھیک ہی تو کرتے ہیں


روندتے مسلتے ہیں


روز گھاس کو ہم سب


پاؤں سے کچلتے ہیں


ٹھیک ہی تو کرتے ہیں




یہ جو گھاس ہوتی ہے


آب کے کنارے پر  




ڈوبتا کوئی بھی ہو


ہاتھ اگر بڑھائے تو


ہاتھ تھام لیتی ہے


اپنی تاب سے بڑھ کر


اژدہے سے پانی کے


اس کو چھین لینے کی


کوششیں وہ کرتی ہے




اور اگر وہ یہ دیکھے


آب جیت سکتا ہے


کوئی ڈوب سکتا ہے


پھر بھی ڈوبتے کو یہ


چھوڑ تو نہیں دیتی


مثلِ یار، یہ نظریں


پھیر تو نہیں لیتی  




اور جب کوئی ڈوبے


ساتھ ڈوب جاتی ہے


آب جس جگہ کھینچے


آب جس جگہ پھینکے


ساتھ ساتھ رہتی ہے


جس کا ہاتھ تھاما تھا


اُس کے ساتھ جیتی ہے


اُس کے ساتھ مرتی ہے














سید شعیب نعیم








 





دسمبر 03, 2019

 اردو شاعری, سید شعیب نعیم, شاعری, منتخب کلام, نظم 
لوکل پریسٹیج | مقامی وقار 






لوکل پریسٹیج




 






کیا غیر معیاری چیزیں لوکل ہوتی ہیں؟




ہمارے ہاں عوام الناس اکثر غیر معیاری اشیاء کے لئے لوکل کا لفظ استعمال کرتی ہے۔ حالانکہ لوکل انگریزی زبان کا لفظ ہے اور اس کا مطلب "علاقائی" یا "مقامی" ہے ۔ دراصل یہ اصطلاح ہمارے علاقائی دوکاندار استعمال کرتے ہیں اور کسی بھی غیر معیاری چیز کو لوکل کہہ کر بے وقعت کر دیتے ہیں۔ اور کسی بھی معیاری چیز کو اُس 'لوکل' شے کے مقابل لا کر رکھ دیتے ہیں۔ اُنہی سے عوام الناس خاص طور پر وہ لوگ جو انگریزی زبان سے زیادہ علاقہ نہیں رکھتے ، یہ بات سیکھ لیتے ہیں۔ 
اس کا دوسرا رُخ یہ ہے کہ ہمارے ہاں دیسی ساختہ چیزیں اکثر غیر معیاری ہی ہوا کرتی ہیں اور اُن کی بہ نسبت باہر سے درامد شدہ اشیاء کا معیار کچھ بہتر ہوتا ہے۔ تاہم یہ کُلیہ کہ تمام تر لوکل چیزیں غیر معیاری ہوتی ہیں سراسر غلط فہمی پر مبنی ہے اور بہت سی دیسی ساختہ اشیاء اپنے معیار کے اعتبار سے بہترین درجے کی بھی ہوتی ہیں۔ جب کہ اس کے برعکس کچھ ایسی اشیاء بھی غیر معیاری ہوتی ہیں جو باہر ممالک سے امپورٹ کی جاتی ہیں اور وہ دیسی ساختہ اشیاء سے مقابلہ نہیں کر پاتیں۔ 
سو ہمیں چاہیے کہ غیر معیاری اشیاء کو براہِ راست لوکل نہ کہیں بلکہ غیر معیاری یا ہلکی ہی کہیں ۔ تاکہ مقامی اشیاء سازوں کی حوصلہ شکنی نہ ہو اور مقامی اشیاء کا وقار اور بتدریج معیار بہتر ہونے کی راہ ہموار ہو سکے۔ 
آج کے تمام تر ترقی یافتہ ممالک اپنی مقامی صنعت کو فروغ دیتے ہیں اور مقامی لوگ پہلے مقامی ساختہ مصنوعات کو ترجیح دیتے ہیں اور پھر بعد میں درامد شدہ مصنوعات کی طرف جاتے ہیں۔ اس سے اُن کا زرِ مبادلہ بچتا ہے اور بین الاقوامی مارکیٹ میں اُن کی کرنسی مضبوط ہوتی ہے۔ 
یہ تھی آج کی چھوٹی سی بات جو اتنی چھوٹی بھی نہیں ہے۔ 



نومبر 27, 2019

 برامدات, درامدات, عوام الناس, غلط العوام, لوکل, مقامی وقار 
گو ذرا سی بات پر آئینہ ٴ چینی شکست








حاضر جوابی ، بذلہ سنجی اور خوش ذوقی جیسی اعلیٰ صفات بہت کم لوگوں کے حصے میں آتی ہیں ۔ ایسے اوصاف کے حامل افراد بہت جلد لوگوں کے دلوں میں گھر بنا لیتے ہیں۔ آج ہم آپ کو دو حکایتیں سنا رہے ہیں جو حاضر جوابی اور خوش ذوقی کی مثال ہیں۔ 








پہلی حکایت 




 
گو ذرا سی بات پر برسوں کے یارانے گئے


لیکن اتنا تو ہوا کچھ لوگ پہچانے گئے




یہ خوبصورت اور سدا بہار شعر خاطر غزنوی کا ہے ۔ کہتے ہیں کہ شاعر صاحب کسی محفل میں اپنا یہ سدا بہار شعر سنا رہے تھے اور داد وصول کر رہے تھے کہ اچانک محفل میں موجود کسی شخص نے اُن کے مصرع پر گرہ لگائی اور یہ شعر کچھ اس طرح پڑھا:




یہ تو خیر اچھا ہوا کچھ لوگ پہچانے گئے


وہ ذرا سی بات کیا تھی جس پہ یارانے گئے؟ 




اب نہ جانے اس شعر کو سُن کر محفل کشتِ زعفران بنی یا نہیں ۔ بلکہ ہمیں تو یہ بھی نہیں معلوم کہ اِس جواب کو سُن کر خاطر غزنوی نے خاطر جمع رکھی یا غزنوی بن کر گرہ لگانے والے حضرت پر لگاتار سترہ حملے کرنے کا قصد کیا۔














دوسری حکایت




 
اَز قضا آئینہ ٴ چینی شکست


خُوب شُد، سامانِ خُود بِینی شکست




زیب النساء ایک ملکہ گزری ہے۔ وہ بہت خوبصورت تھی، اس کو ایک نہایت قیمتی چینی آئینہ تحفے میں ملا تھا۔ زیب النساء نے اپنی لونڈی سے کہا کہ ذرا وہ آئینہ لے کر آؤ، میں بھی تو دیکھوں کہ میرا حسن کس قدر ہے، اور اس قیمتی آئینے میں میرا حسن کتنا نکھر کر سامنے آتا ہے۔ لونڈی آئینہ لے کر آرہی تھی کہ رستے میں اُسے ٹھوکر لگی اور وہ گر گئی اور ساتھ ہی وہ آئینہ بھی ٹوٹ گیا۔ وہ پریشانی کے عالم میں واپس آتی ہے ۔ ملکہ زیب النسا پوچھتی ہے کہ آیئنہ کدھر ہے؟۔تو اس موقع پر بھی وہ لونڈی مصرع کہتی ہے۔




اَز قضا آئینہ ٴ چینی شکست




اس کی یہ بات سن کر ملکہ کو تو یہ چاہیئے تھا کہ اس کو سزا دیتی اور غصہ کرتی کہ تم نے اس قدر قیمتی آیئنہ ٹوڑ دیا۔ لیکن اُس کے فن زبان و بیان کو دیکھتے ہوئے ملکہ نے بھی مصرع کہا اور اسی وزن میں اس قدر خوبصورتی سے کہا کہ شعر نہ صرف مکمل ہوا بلکہ ایک شہرہ آفاق شعر بنا۔ ملکہ نے جواب میں کہا۔




خُوب شُد، سامانِ خُود بِینی شکست




ملکہ نے کہاکہ اچھا ہوا کہ وہ ٹوٹ گیا، ورنہ اگر میں اس کو دیکھتی تو اپنے حسن و جمال کو دیکھ کر غرور میں مبتلا ہو جاتی۔




ہم سوچتے ہیں کہ مذکورہ ملازمہ ایسی خوش ذوق خاتون بھی ہزاروں میں ایک ہی ہوتی ہوگی۔ ورنہ ہمارے ہاں اگر اس قسم کا واقعہ پیش آ جاتا تو فوراً جواب ملتا کہ بی بی جی چائنہ کی چیزیں ایسی ہی ہوتی ہیں ان کی کوئی گارنٹی نہیں ہوتی۔ یا اگر ملازمہ کی جگہ کوئی شاعر ہوتا تو وہ کہتا کہ اتنا دل پر نہ لیجے




اِک آئینہ تھا ٹوٹ گیا دیکھ بھال میں 






سہرا:




پہلی حکایت ہمیں ہمارے پیارے بھائی ریاض الحبیب کے دوست اختر علی مغل صاحب سے سُننے کو ملی ۔ اختر بھائی خوش ذوق واقع ہوئے ہیں اور شعر و ادب سے شغف رکھتے ہیں۔ اختر بھائی نے ایک دن گفتگو کے دوران یہ حکایت ہمیں سنائی تھی۔ تاہم اس بات کو اب کئی برس گزر چکے ہیں، اور عین ممکن ہے کہ یہ بات اُن کی یادداشت سے محو ہو چکی ہو۔ 




دوسری حکایت ہمیں وٹس ایپ پر ایک خوش ذوق رُکن سعید احمد صاحب کے توسط سے ملی۔ تاہم جناب نے اسے کتابوں سے متعلق ایک ایسے گروپ میں ارسال کیا تھا جہاں کتابوں کے علاوہ کوئی اور بات کرنے کی اجازت نہیں ہے سو گروپ قوانین کے باعث ہم اُنہیں اس انتخاب کی قرار واقعی داد نہیں دے سکے، لیکن دل سے اُن کے ذوق کے قدر دان ہیں۔






***** 





نومبر 22, 2019

 ادھر اُدھر سے, حکایت, خاطر غزنوی, خوش ذوقی, خوشہ چینی, ذوق, شاعری, محمد احمد کی تحریریں 
تبصرہ ٴکُتب | بیراگ  (ناول)




بیراگ 




بیراگ سنہالی ادب کا ایک ناول ہے جسے مارٹن وکرما سنگھے نے تحریر کیا ہے ۔ اس ناول کا اردو ترجمہ مصطفیٰ نذیر احمد صاحب نے کیا ہے اور اس کے ناشر مشعل لاہور ہیں۔ بنیادی طور پر اس ناول کا پس منظر سری لنکا کا دیہی علاقہ ہے اور ناول میں سنہالی ثقافت رچی بسی ہے۔ 














اس ناول کی طرز ایک آپ بیتی کی سی ہے ۔ لیکن اس سے پیشتر راوی نے اختتامیہ پیش کیا ہے کہ جو ہمیں ناول کے کردار و واقعات سے آگہی دیتا ہے۔ گو کہ ناول کا پلاٹ سیدھا سادھا ہے لیکن پھر بھی یہ کسی عام ناول سے بہت مختلف ہے۔ 




سچی بات یہ ہے کہ کہانی دلچسپ ہے لیکن زیادہ دلچسپ انسانی نفسیات کی گہرائیوں میں الجھتے بل کھاتے وہ مظاہر ہیں جو اس ناول میں بین السطور پیش کیے گئے ہیں۔ اگر آپ کسی شاندار پلاٹ اور کہانی میں ٹوئسٹ کے متلاشی ہیں تو یہ ناول آپ کے لئے نہیں ہے۔ تاہم اگر آپ انسان کی گوناگوں درونی کیفیات اور نفسیات سے دلچسپی رکھتے ہیں تو آپ کو یہ ناول کو ضرور پڑھنا چاہیے۔ 





نومبر 07, 2019

 ادب, باتیں کتابوں کی, بین الاقوامی ادب, تبصرہ ٴ کتب, مارٹن وکرما سنگھے, محمد احمد, میری تحریریں, ناول 
سرقہ مارکہ ذہنیت








چوری کو عربی میں سرقہ کہتے ہیں، چکاری کو کیا کہتے ہیںیہ جاننے کے لئے ہم ابھی تک مناسب لغت کی تلاش میں ہیں۔ اگر آپ کی طبیعت میں صبر نہیں ہے تو آپ لغت کے ملنے تک سرقہ سراقی سے گزارا چلا سکتے ہیں۔ 




مارکہ کا لفظ غالباً مارک یا نشان سے اخذکیا گیا ہے اور مارکہ کا مطلب ہے نشان زدہ۔ اگرآپ نے اپنے بچپن میں بلی مارکہ اگربتی کا اشتہار دیکھا ہے تو آپ اسے با آسانی سمجھ سکتے ہیں ۔ یعنی ایسی اگربتی جس کے ڈبے پر بلی کانشان یاتصویر ہو۔ 




ذہنیت کا مطلب ذہنی معیار ہے جو سب کا اپنا اپنا ہوتا ہے لیکن کچھ ذہنی معیار پوری قوم کے بھی بن جاتے ہیں ۔ پوری قوم میں بہرکیف ملت کا ہر شخص شامل نہیں ہے لیکن سوادِاعظم کی سوچ اُسی قسم کی ہو جاتی ہے۔ 




ابھی کچھ دنوں سے ہم اپنی تحریروں میں مشکل الفاظ کو کھول کھول کر بیان کرنے لگے ہیںاورہمیں یہ وہم ہو گیا ہے کہ ہمارے قارئین کی اردو کا حال بھی ہمارے ہی جیسا ہے، اور جیسے ہم کسی تحریر میں مشکل الفاظکی بہتا ت دیکھ کر پہلے آنکھیں اور بعد میں صفحہبند کر لیتے ہیں ویسے ہی ہمیں لگتا ہے کہ ہماری تحریریں قارئین کی لسانی قابلیت کے لئے دعوتِ مبارزت کا کام کررہی ہیں۔ تاہم ہمارا حال اُس بچے سے سوا نہیںہے کہجو پانی کاگلاس ہاتھ میں لیتے ہوئےاپنے بڑوں کو ٹوکتا ہے اور کہتا ہے کہ اسے مم مم نہیں بلکہ پانی کہتے ہیں۔بہرکیف، اس بارہمیں جلد سے جلداپنے موضوع کی طرف لوٹنا ہے، سو فی الحال فرہنگ کو داخل دفترکیے دیتے ہیں۔










آپ نے شاید بندر روڈ ، کراچی میں سعیدغنی عطرفروش کی دوکان دیکھی ہو۔ ہم نے یہ دوکان آج سے کئی سال پہلے دیکھی تھی اور ہمیں یہاں سے کچھمنگوانے کے لئے بھیجا گیا تھا۔ ہم وہاں پہنچے تو سامنے ہی سعید غنی عطرفروش کی دوکان نظر آئی ۔ ہم جھٹ سے اندر گھس گئےاور دکاراشیاء کا مطالبہ کیا، جو اتفاق سے اُن کے پاس موجود نہیں تھی۔ ہم دوکان سے باہر آئے کہ اب کیا کیا جائے تودیکھا کہ برابر میں ایک اور سعید غنی کی دوکان ہے ۔ اس سے اگلی دوکان پر نظر دوڑائی تووہ بھی سعید غنی کی دوکان تھی۔ حتیٰ کہ اُس کے بعد والی دُوکان بھی سعید غنی کی ہی تھی۔ 




بعد میں پتہ چلا کہ سعید غنی عطر کے کامیاب اور مشہور و معروف تاجر ہیں اور اُن کے معروف برانڈ کی نقل کرتے ہوئے کچھ لوگوں نے دیدہ دلیری سے عین اُن کے برابر دوکان کھول لی ہے اور نتیجتاً ایک ساتھ ایک ہی جیسی اور ایک ہی نام کی چار پانچ دوکانیں ہو گئی ہیں۔ یا حیرت ! اگر ان چوروں میں خدا خوفی نہیں ہے تو کیا آنکھوں میں مروت بھی نہیں ہے۔ بھلا کیسے لوگ عین برابر میں بیٹھ کرآپ کی برسوں کی محنت اور ساکھ پر ڈاکہ ڈال لیتے ہیں۔ 




اگر آپ حیدرآباد کے شاہی بازار میں جائیں تو وہاں بھی آپ کو یہی حال نظر آئے گا۔ اور ایک قطار میں آپ کو بے تحاشا "حاجی ربڑی" والے نظر آئیں گے۔اگر کوئی آپ کو بھیجے کہ جناب وہاں سے آپ"حاجی ربڑی" لے کر آئیں تو آپ فیصلہ ہی نہیں کر پائیں گے کہ ان میں سے وہ "حاجی" کون سا ہے جس کے پاس مجھے بھیجا گیا ہے۔کیا ربڑی بیچنا بھی اتنا مشکل کام ہے کہجس کےلئے دوسروں کے برانڈ چُرانا لازمی ہو جائے۔ یا ہم بطورِ قوم اس چوری کو چوری ہی نہیں سمجھتے اور "حاجی" کو "ربڑی" کا جنرک نام سمجھنے لگے ہیں۔ 




اب ہمارے ہاں یہ بھی ہونے لگا ہے کہ پہلے لوگ کسی کاروباری شخص کو کوئی دوکان کرائے پر دیتے ہیںاور جب دوکان چل پڑتی ہے تو اُس شخص کوکرائے کی دُوکان سے چلتا کرکے خود اُسی جگہ ویسی ہی دوکان کھول لیتے ہیں اور کچھ بے شرم تو پچھلے کرائے دار کی دوکان کا نام بھی استعمال کرتے ہیں۔ 




ہمارے ہاں ایک لودھی صاحب ہیں اُن کی آٹے کی چکی "خان آٹا چکی" کے نام سے جانی جاتی تھی ۔ اب لودھی صاحب نے اپنی آٹا چکی کا نام لودھی کے بجائے خان صاحب کے نام پر کیوں رکھا یہ تو ہم خود بھی نہیں سمجھ سکے۔ لیکن ہوا یہ کہاُن صاحب نے اپنی آٹا چکی سامنے جگہ خرید کر منتقل کر لی، تو کچھ ہی دنوں میں بالکل اُسی جگہ کم و بیش اُنہی کے نام سے ایک آٹا چکی کُھل گئی، بس نام میں اے کا اضافہ کیا اور چکی کا نام اے خان آٹا چکی ہو گیا۔یعنی دیدہ دلیری اور ہٹ دھرمی سے اصلی دُوکان کے سامنے جعلی دوکان کھل گئی۔








کیوں سارق و مسروق میں حائل رہیں پردے




تم شرم و مُروّت کے جنازے کو اُٹھا دو




یعنی اگر کوئی گاہک سال چھے ماہ بعد آئے تو اُسے پتہ بھی نہ چلے کہ جس دوکان سے وہ خریداری کرنا چاہتا تھا وہ سامنے منتقل ہو گئی ہے اور یہ جعلی دوکان ہے۔ ردِ عمل میں اصلیخان آٹا چکی والوں نے بڑا بڑا لکھ کر لگایا جو ہمارے ہاں اکثر لکھا نظر آتا ہے ۔ یعنی "نقالوں سے ہُشیار" اور یہ کہ اصلی خان آٹا چکی کی دوکان یہ ہے، وغیرہ وغیرہ۔ 




اسی طرح ایک میڈیکل اسٹور جو بہت چلنے والا تھا ۔ اُس نے دوکان تبدیل کی یا اُسے دوکان چھوڑنے پر مجبور کیا گیا تو وہ اصل دوکان سے کچھ فاصلے پر منتقل ہو گیا۔ اور کچھ ہی دنوں میں پہلی دوکان میںپھر میڈیکل اسٹور کھل گیا اور نئے مالک نے دوکان کا نام تکبدلنے کی کوشش بھی نہیں کی۔ یا بددیانتی سے پرانا نام ہی چلنے دیا۔ مزے کی بات یہ ہے کہاب بھی لوگوں کی بھیڑ اصلی دوکان پر ہی رہتی ہے۔ یعنی چُرانے والے نے اُن کا نام تو چُرا لیا لیکن اُن کا برسوں کا تجربہ اور کاروباری لیاقت نہیں چُرا سکا۔ 




ایسی بے تحاشا کہانیاں ہیں۔ کیا کیا ذکر کیا جائے۔ ایک زمانے میں جب جیو نیوز نیا نیا لانچ ہوا تھا اور بہت مقبول ہو رہا تھا تو ہر دوسری بیکری اور ڈیری جیو کے نام سے کُھلنا شرو ع ہو گئ تھی۔ یعنی ایک مشہور نام کے سہارے پر لوگ اپنے نئے کاروبار کی بنیاد رکھنا تو گوارا کر لیتے ہیں لیکن محنتاورلگن سے اپنا نام بنانے کو عار سمجھتے رہے تھے۔




ہمارے ہاں کاروباری اخلاقیات کا اتنا فقدان ہے کہ لوگ دھڑلے سے دوسروں کا نام چرا لیتے ہیں اور کسی کی برسوں کی محنت اور ساکھ پر ڈاکہ ڈالتے ہیں۔ محنت کرکےاپنا نام بنانے کا اعتماد ایسے لوگوں میں نام کو نہیں ہوتا اوراُن کی حاسد نگاہیں دوسروں کی کمائی پر لگی رہتی ہیں۔ 




حالانکہ انسان کو محنت سے اپنا نام کمانا چاہیےاور رزق کے معاملے پر رازق پر بھروسہ کرنا چاہیے۔ چوری کرنے والے کامیاب بھی ہو جائیں تو وہ چور ہی رہتے ہیں اور اُن کو کبھی نہ کبھی ، کہیں نہ کہیں باز پُرس یا مکافات کا سامنا ضرور ہوتا ہے۔ 



نومبر 05, 2019

 اخلاقی اقدار, اخلاقیات, سرقہ, کاروباری اخلاقیات, محنت, میری تحریریں 
منزلِ شوق  اور نارسائی ، آخر کیوں؟






ہم میں سے بہت سے لوگ بہت کچھ کرنا چاہتے ہیں۔ اور بظاہر اُس مقصد کے لئے سنجیدہ بھی نظر آتے ہیں ۔ لیکن دراصل وہ کبھی بھی اُس مقصد کو حاصل نہیں کر پاتے یا اپنا مدتوں پالا شوق پورا نہیں کر پاتے۔ دراصل ہم اُسی بات کو اہمیت دیتے ہیں جسے ہم واقعتاً اہم سمجھتے ہیں۔ اور جسے ہم اہم نہیں سمجھتے وہ چیز دانستہ یا نا دانستہ طور پر اہمیت کی فہرست میں بہت نیچے چلی جاتی ہے۔ یہاں اہمیت دینے سے مُراد کسی چیز کے حصول کے لئے ضروری مراحل کی تکمیل اور عملی تقاضوں کا پورا کرنا ہے۔ 




الغرض اصل بات ہے اہمیت کی۔ اور پھر اہمیت کی ترتیب ، یعنی ترجیحات کی۔ 




ہمارا ایک مسئلہ یہ بھی ہے کہ ہمیں باتیں کرنا بہت اچھا لگتا ہے۔ خاص طور پر اپنے شوق کے بارے میں ۔ اور کبھی کبھی ہم محض باتوں سے ہی اپنے شوق کی تسکین کر لیتے ہیں۔ اور اُسی سے ہمیں جھوٹا ہی سہی لیکن تکمیل کا تاثر (Sense of Completion) مل جاتا ہے۔ اور نتیجتاً ہمارے شوق کی آگ ٹھنڈی ہو جاتی ہے۔ سادے لفظوں میں یوں کہہ سکتے ہیں کہ ہمارا شوق، عمل کے لئے جو جذبہ اور جو اُمنگ ہم میں پیدا کرتا ہے، ہم اُس آگ میں ہاتھ سینک لیتے ہیں اور چائے چڑھانا بھول جاتے ہیں۔ خیر یہ ہمارا آج کا موضوع نہیں ہےسو اس بارے میں ہم پھر کبھی بات کریں گے۔ 














بات ہو رہی تھی اہمیت کی ترتیب کی، یعنی ترجیحات کی۔ فرض کیجے آپ کی انگریزی زبان کی لیاقت بالکل معمولی سی ہے اور آپ اپنی انگریزی زبان کی استعداد بہتر کرنا چاہتے ہیں۔ اور آپ بارہا اپنے دوستوں میں، عزیز و اقارب میں بیٹھ کر اس کا اعادہ بھی کر چکے ہیں ۔ لیکن بات یہ ہے کہ بات اس سے آگے نہیں بڑھتی۔ 
ممکن ہے آپ نے چار سال پہلے کہا ہو کہ آپ اپنی انگریزی اچھی کرنا چاہتےہیں اور آپ اب بھی کہتے ہیں
 کہ آپ اپنی انگریزی اچھی کرنا چاہتے ہیں۔ اگر ایسا ہے تو پھر ممکن ہے کہ اگلے چار سال بعد بھی آپ اپنی محفلوں میں کسی سے یہی کہہ رہے ہوں۔ 




سُنتے آئے ہیں کہ انسان کی ایسی قَسموں پر گرفت نہیں ہوتی جو اُس نے بس یوں ہی رواروی میں کھالی ہوں یعنی بغیر کسی سنجیدگی اور تدبر کے۔ لیکن ایسی قسمیں جو اُس نے باقاعدہ سوچ سمجھ کر اور پکے ارادے سے کھائی ہوں اور اُنہیں پورا نہ کر سکے تو پھر اُسے کفارہ ادا کرنا پڑتا ہے۔ 




سو جب ہم کسی مقصد کے حصول کا اظہار کرتے ہیں اور اکثر کرتے رہتے ہیں تو پھر ہم پر بھی یہی قسم کے کفارے والا فارمولا عائد ہوتا ہے۔ 
اگر ہم واقعی سنجیدگی سے کوئی بات کرتے ہیں اور اُس پر کوئی پیش رفت نہیں ہو پاتی تو پھر ہمیں سوچنا چاہیے کہ چُوک ہوئی کہاں۔ اور اب کیسے کفارہ ادا کیا جائے۔ 




اگر اس بات کا تعین ہو جائے کہ آپ اپنے مقصد یا شوق کے اظہار میں سچے تھے تو پھر اب ایک ہی مسئلہ رہ جاتا ہے اور وہ ہے ترجیحات میں اُس مقصد کے تعین کا۔ آپ اپنی تمام تر ترجیحات کو ایک کاغذ پر لکھ لیں اور پھر اُن پر اہمیت کے اعتبار سے نمبر ڈال لیجے۔ اگر آپ کا مذکورہ شوق پہلی پانچ ترجیحات 
(علاوہ بنیادی ضرورتیں) 
میں جگہ بنانے میں ناکام ہو جائے تو پھر اُس سے دستبردار ہو جائیے اور جگہ جگہ محفلوں میں غیر سنجیدہ دعووں سے گریز کریں۔ 




تاہم اگر آپ کا شوق شروع کی پانچ ترجیحات 
(علاوہ بنیادی ضرورتیں) 
میں شامل ہو جائے تو پھر اس کے لئے باقاعدہ وسائل (وقت اور اخراجات ، اگر درکار ہوں) مختص کریں اور اللہ کا نام لے کر کام میں جُت جائیں ۔ آپ جانتے ہیں کہ سیوہ بنا میوہ نہیں ملتا تو پھر محنت کریں اور کوئی کسر نہ چھوڑیں، اللہ تعالیٰ آپ کو ضرور کامیاب کریں گے۔ 






*****





نومبر 01, 2019

 تحریک, کامیابی کے راز, محمد احمد, میری تحریریں, نثر 
تنقید علی التحریص برائے دلفریب و دلنشین و لیکن مہمل اسمائے اطفال 






تنقید علی التحریص برائے دلفریب و دلنشین و لیکن مہمل اسمائے اطفال 




ویسے تو آپ عنوان دیکھ کر ہی سمجھ گئے ہوں گے اور تحریر لکھنا محض وقت کا زیاں ہی ہو گا ۔ تاہم فالتو کی تحریریں لکھنے کی چاٹ ہے کہ کہتی ہے کہ محض عنوان کافی نہ ہوگا بلکہ اچھا خاصا ٹھوک بجا کر تحریر لکھنا اوراُسے جا بجا چھاپنا اور ہر ایرے غیرے نتھو خیرے کو جبراً پڑھوانا انتہائی ضروری ہے۔ چھپوانا ہم نے اس لئے نہیں لکھا کہ ہم اُس کٹھن دور میں پیدا نہیں ہوئے کہ جب تحریریں چھپوانے کے لئے ہفتوں پہلے سے رسالے کے مُدیران کو روزانہ پان کی گلوریاں بھجوانی پڑتی تھیں اور پان کی گلوریوں کی عدم موجودگی میں تحریر غیر معیاری قرار پا کر ردی کی ٹوکری کی نذر ہو جاتی تھی۔




خیر! موضوع پر تو ہم اتنی جلدی نہیں آنے کے، فی الحال کچھ عنوان کی خبر لے لیں۔ 




ہمارے ہاں دفتری زبان میں جو خطوط لکھے جاتے ہیں خصوصاً سرکاری محکموں میں ، اُن میں کم و بیش سارا ہی معاملہ خط کے عنوان میں ہی لکھ دیا جاتا ہے اور پھر پورے خط میں عنوان کے حوالے دے دے کر ناک میں دم کیا جاتا ہے۔ یعنی بین السطور یہ باور کروایا جاتا ہے کہ اگر ایک بار ڈھنگ سے عنوان پڑھ لیا ہوتا تو یوں خط کی گلیوں یعنی سطور میں خاک نہیں چھاننا پڑتی۔ 




لفافہ دیکھ کر خط کا مضمون بھانپ لینے والے سرکاری دفتروں میں بیٹھے کہنہ سال گھاگ افسران بھی محض لفافے پر ہی اکتفا نہیں کرتے بلکہ خط کا عنوان پڑھ کر ہی ضروری ہدایات اور غیر ضروری طعنے اپنے ماتحتوں کو دیا کرتے ہیں اور اکثر خط کے عنوان کے جواب میں ایک اور عنوان لکھ کر ماتحتوں کو اُس عنوان کے تحت خط لکھنے کی ہدایت بھی جاری کر دیتے ہیں۔ 




اکثر خطوط کے عنوان ایسے ہوتے ہیں جو سالوں برسوں چلتے رہتے ہیں اور لکھنے والے ہر بار اُنہی کے حوالے دے دے کر ساری دفتری زندگی گزار دیتے ہیں۔ یعنی:




ع- خط لکھیں گے چاہے مطلب کچھ نہ ہو




خیر بات کہاں سے چلی تھی اور کہاں آگئی، بلکہ یوں کہیے کہ بات تو ابھی تک چلی ہی نہیں اور اب تک ہم قاری کی استعداد و فہم و اداراک پر ہی گزارا چلاتے آ رہے ہیں کہ وہ عنوان دیکھ کر ہی نصیحت پکڑیں اور مذکورہ و غیر مذکورہ بد عنوانی سے باز آنے کا اصولی فیصلہ کریں۔ 




تاہم سچی بات یہ ہے کہ ہم قاری کی فہم پر کامل بھروسہ کرنے کا خطرہ مول نہیں لے سکتے اور عنوان کے تحت چار چھ سطریں گھسیٹنے کا ارادہ رکھتے ہیں۔












سب سے پہلے تو ہم عنوان میں دی گئ مشکل اصطلاحات کی فرہنگ پیش کر دیں۔ 




تنقید:
 یہ ہمیشہ دوسروں پر کی جاتی ہے اور جب کوئی آپ سے بڑھ کر نکتہ چینی کرنے والا مل جائے اور آپ کی ذات کو ہدفِ تنقید بنائے تو اُسے تنقید کے لغوی معنی بتا کر مرغیوں کے خاک سے دانے علیحدہ کرنے کی مثال میں اُلجھایا جا سکتا ہے ، اور یہ بھی باور کروایا جا سکتا ہے کہ وہ کس قدر حقیر کام میں اپنا وقت خراب کر رہا ہے۔ پھر بھی نہ مانے تو نو نقد نہ تیرہ اُدھار کی دو دھاری تلوار سے محارب کی زبان درازی کو لگام دی جا سکتی ہے۔ البتہ تنقید کا نقد سے اُتنا ہی تعلق ہے جتنا ہمارے ہاں تنقید نگاروں کا مالی خوشحالی اور فارغ البالی سے ہوا کرتا ہے۔ 




تحریص:
 تحریص کا لفظ لکھنے کی حرص بخدا ہمیں ہرگز نہیں تھی اور ہم تو انگریزی کا لفظ (Temptation) لکھنا چاہ رہے تھے لیکن اپنے ہی فرمودات ِ عبث سے خوف کھا کر اردو میں انگریزی ملانے سے گریز کیا۔ تحریص کا مطلب وہی ہے جو آپ پہلے سے جانتے ہیں، ہم اسے کوئی نئے معنی پہنانے کا ارادہ نہیں رکھتے۔ 




دلفریب:
 یہ ایک مرکب اصطلاح ہے اور بہتر یہ ہے کہ اسے مرکب صورت میں ہی فرہنگ کے حوالے کیا جائے ورنہ دل کے اپنے سو ڈرامے ہیں اور فریب تو ہے ہی فریبیوں سے ملاقات کی سبیل۔ دل فریب سے مراد دل کو لبھانے والا۔ اور دل بقول شٰخصے بچہ ہوتا ہے یا بچے کی مانند ہوتا ہے اور ظاہری چمک دمک پر ہی فریفتہ ہو جاتا ہے۔ 




دل نشین:
 دل میں رہنے والا یا دل میں اُتر جانے والا۔ بقول شاعر: شاید کے تیرے دل میں اُتر جائے مری بات (یعنی عنوانی نصیحت)۔۔۔! اور بقول دوسرے شاعر: 




نصیحت دل نشیں رکھتا ہوں اُن خاموش آنکھوں کی 


مگر بندہ بشر ہوں رفتہ رفتہ بھول جاتا ہوں




لیکن:
 لیکن کا مطلب ہے ٹانگ اڑانا۔ جیسے آپ نے اکثر لوگوں کو کہتے سُنا ہوگا کہ بھئی بات تو تمہاری ٹھیک ہے لیکن ۔۔۔ یعنی بات آپ کی ٹھیک ہے لیکن ہم اپنی ٹانگ اڑائے بغیر باز نہیں آئیں گے۔ 




مُہمل:
 اگر ہم مُہمل کے لئے لغت میں موجود سارے معنی لکھ ماریں تو آپ یقیناً ہماری لغت نگاری بلکہ لغت نقالی سے عاجز آ جائیں گے، اس لئے سب معنی رہنے دیتے ہیں بس اتنا سمجھ لیجے کہ قاعدے کی رو سے ایسے الفاظ جن کے کوئی معنی نہ ہوں اُنہیں مُہمل کہا جاتا ہے۔ 




اسماء:
 اسم یعنی نام کی جمع ۔ اب یہ بھی میں بتاؤں۔ 




اطفال:
 اطفال وہی ، جن کی بابت حکومت دو سے زیادہ کی اجازت دینے پر راضی نہیں ہے اور عوام دو پر اکتفا کرنا اپنی شان کے خلاف سمجھتے ہیں۔اب بھی اگر نہیں سمجھ آیا تو غالب کے بازیچہء اطفال میں سے بازیچے کو دیس نکالا دے کر باقیات کی واحد بنائیں اور طفل تسلیوں سے دل بہلائیں۔ 




ہونا تو یہ چاہیے تھا کہ فرہنگ ختم ہوتے ہی آپ واپس عنوان پر جاتے اور اُسے اپنے تئیں سمجھنے کی کوشش کرتے۔ لیکن ہم آپ کو جانتے ہیں ۔ آپ ایسے نہیں مانیں گے۔ کیونکہ آپ ویسے بھی نہیں مانتے۔ 




اور جب آپ ایسے بھی نہیں مانتے اور ویسے بھی نہیں مانتے تو پھر اتنے بڑے ناصحانہ کھٹراگ کا فائدہ ہی کیا ہے؟ 




آپ شاید بھول گئے، وہی فالتو کی تحریریں لکھنے کی چاٹ اور ان چاہی نصیحتوں کے طومار باندھنا اور جا بے جا حظ اُٹھانا۔ 




کہنے کا مطلب یہ ہے کہ اگر خدا نے آپ کو اولاد دے ہی دی ہے تو آلتو فالتو ویب سائٹس پر جا کر چھوٹے چھوٹے پیارے پیارے بے مطلب ناموں کو اپنے بچوں پر تھوپ دینے کی ہرگز کوشش نہ کریں بلکہ ہمیشہ اچھے اور باقاعدہ معنوں والے احسن نام اپنے بچوں کے لئے منتخب کریں۔ 




تاکہ کل کو جب آپ کے بچے کسی کو اپنے نام کا مطلب بتائیں تو کوئی سنکی لغت آشنا اُن کے ڈھائی گھنٹے خراب نہ کرے۔ 






***** 









اکتوبر 18, 2019

 طنز و مزاح, محمد احمد کی تحریریں, مزاح, نثر, نثرِ لطیف, نثرِ لطیف از محمد احمد 
عربی آسان ہے






عربی آسان ہے




از 
محمد احمد 




کہا جاتا ہے کہ ہر چیز آسان ہونے سے پہلے مشکل ہی ہوتی ہے۔ ایسے ہی جیسے نومولود بچے کے لئے اُٹھ کر بیٹھنا بھی دشوار ہوتا ہے، پھر وہ بیٹھنا سیکھ لیتا ہے تو کھڑا ہونا دشوار ہوتا ہے اور جب کھڑے ہونا سیکھ لیتا ہے تو چلنا دشوار ہوتا ہے اور جب وہ چلنا سیکھ لیتا ہے تو اُسے روکنا دشوار ہو جاتا ہے۔ 😊




بالکل اسی طرح عربی زبان ہم غیر عرب لوگوں کو دشوار لگتی ہے باوجود اس کے کہ ہم مسلمانوں کااس زبان سے قلبی اور روحانی رشتہ ہے۔ لیکن درحقیقت عربی اتنی مشکل زبان نہیں ہے جتنی کہ ہم سمجھتے ہیں۔ بس محنت اور لگن درکار ہے جو ہر اچھی چیز یا مقصد کے حصول کے لئے ضروری ہوا کرتی ہے۔ 




یہ بات درست ہے کہ ماحول نہ ہونے کی وجہ سے عربی بول چال ہم غیر عرب لوگوں کے لئے دشوار ہے لیکن وہ عربی جو کہ اسلامی تعلیمات کے ماخذ ات (قران و احادیث) میں ہمیں ملتی ہے اتنی مشکل نہیں ہے کہ جتنی سمجھی جاتی ہے۔ بالخصوص اگر ہم بات کریں عربی برائے قران فہمی کی تو اُس کا سیکھنا اُتنا زیادہ دشوار نہیں ہے کہ جتنا عموماً سمجھا جاتا ہے۔ 




ہمیں پہلے سے کیا آتا ہے؟




ہم پاکستانی جو اردو زبان سے بخوبی آشنا ہیں اُن کے لئے اچھی خبر یہ ہے کہ اردو کے 60 سے 70 فیصد الفاظ عربی الاصل ہیں اور وہ ہم پہلے سے جانتے ہیں۔ جیسے قلم، کتاب، باب، ارض، شمس، اولاد، طفل، فقیر، مسکین، مدرسہ ، مسجد، صالح، صغیر، طویل، خلق، علم، رحم، ظلم، عدل اور اس جیسے بے شمار اردو کے الفاظ ،عربی الاصل ہیں اور ہمارے لئے اجنبی نہیں ہیں۔ 




پھر مسلمان ہونے کے ناطے بے شمار اسلامی اصطلاحات، جیسا کہ صوم و صلوۃ، خیرات و زکوۃ ، حج عمرہ، جنت، جہنم، دنیا، آخرت، قیامت، ایمان، کفر، نفاق، فسق، عمل وغیرہ بھی ہمارے لئے نئی نہیں ہیں۔ 




مزید یہ ہے کہ ہم میں سے اکثر لوگ اسلامی تاریخ اور قرانی واقعات سے واقف ہیں، قصص النبین کچھ لوگوں نے پڑھ رکھے ہیں۔ کچھ نے ادھر اُدھر محفلوں میں کہیں کہیں سے سُن رکھے ہیں۔ اصحابِ کہف کون تھے، ان کا کیا ماجرہ تھا۔ ہم جانتے ہیں۔ اس کے علاوہ ہم ابراہیم اور موسیٰ علیہ السلام جیسے جلیل القدر پیغمبروں کو تو جانتے ہی ہیں۔ ساتھ ساتھ ہم لوگ فرعون ، ہامان، قارون ، طالوت ، جالوت اور ہاروت ماروت کے نام بھی کہیں نہ کہیں سن رکھے ہیں۔ 










عربی سیکھنے میں آسان کیوں ہے؟




سب سے پہلے تو درج بالا دو باتیں یعنی ہم اردو اور اسلام کی نسبت سے بہت سے عربی الفاظ اور اصطلاحات پہلے سے جانتے ہیں۔ اس کے بعد یہ کہا جا سکتا ہے کہ عربی ایک منظم و مربوط (Systematic) زبان ہے۔ اس کی گرامر کے اصول گو کہ پیچیدہ ہیں لیکن ایک بار سمجھنے کے بعد وہ ہمارے لئے ہمیشہ کام آتے ہیں۔ 




مزید یہ کہ عربی زبان کے 99 فیصد الفاظ کسی نہ کسی تین حروف کو بنیاد بنا کر تشکیل دیے جاتے ہیں۔ ان تین حرفوں کو لفظ کا مادہ (Origin of word) کہا جاتا ہے۔ اس کے علاوہ عربی زبان میں مختلف قسم کے سانچے (Dies) استعمال ہوتے ہیں جو مادے کے حروف و حرکات کو استعمال کرتے ہوئے مختلف لفظ بناتے ہیں۔ ان سانچوں کو وزن کہا جاتا ہے۔ 




مثال کے طور پر لفظ "علم" تین حرفی مادے پر مشتمل ہے اسے مختلف سانچوں سے گزار کر متعدد الفاظ تشکیل دیئے جاتے ہیں۔ سو اس طرح اصل مادے "علم" سے ہم ، عالم، معلوم، معلّم، معلّمہ، علوم، تعلیم،اعلام، علامہ، علماء، علیم اور اس کے علاوہ کئی ایک الفاظ حاصل کر لیتے ہیں۔ یعنی ایک مادے اور اُس کے اوزان (Patterns) کے بارے میں سیکھ لینے سے ہمارے اوپر ایک جہان معنی کا انکشاف ہو جاتا ہے۔ ہے نا آسانی؟




مزید میّسر آسانیاں کیا ہیں؟




پھر اگر بات کی جائے "عربی برائے قران فہمی" کی، تو جناب ہم سب کے پاس غلطیوں سے پاک قرآن کا متن موجود ہے۔ اور کئی ایک تراجم بھی دستیاب ہیں۔ لفظ بہ لفظ تراجم بھی ہیں۔ اس کے علاوہ مفسرین کی کتابیں بھی ہیں۔ اگر آپ کے پاس یہ کتابیں نہیں ہیں تو آپ سرچ قران ڈاٹ کام سے تراجم دیکھ سکتے ہیں۔ اس کے علاوہ انڈرائڈ فونز کے لئے اسلام 360 کی ایپ ڈاؤن لوڈ کر سکتے ہیں ، جس میں نا صرف کئی ایک تراجم و تفاسیر موجود ہیں بلکہ لفظ بہ لفظ ترجمہ بھی موجود ہے۔ اس کے علاوہ قران فہمی کی بات کی جائے تو نہ تو ہمیں عربی بولنے کی ضرورت ہے اور نہ لکھنے کی۔ لکھا ہوا مواد ہمارے پاس موجود ہے۔ ہم نے بس اُسے پڑھنا ہے اور سمجھنا ہے۔ 




انٹرنیٹ پر عربی گرامر کی کئی ایک کتابیں با آسانی مل جاتی ہیں ۔ اس کے علاوہ یوٹیوب پر عربی گرامر کے حوالے سے کئی ایک سیریز موجود ہیں ۔ بالخصوص جناب عامر سہیل صاحب کے ویڈیو لیکچرز موجود ہیں ۔ جنہوں نے عربی گرامر کو بہت ہی آسان کرکے سمجھایا ہے۔ 




اگر آپ میں عربی سیکھنے کی لگن پیدا ہو جائے تو آپ کے علاقے میں بھی آپ کو کوئی نہ کوئی ایسا ادارہ ضرور مل جائے گا کہ جہاں مختصر وقت لگا کر آپ عربی سیکھ سکیں گے۔ 




اگر گرامر طبعاً آپ کے لئے دشوار چیز ہے تو آپ یوٹیوب پر موجود عبد الرحیم صاحب کے لیکچرز بہ عنوان "آؤ قران سمجھیں" دیکھ سکتے ہیں۔ اس میں صرف و نحو کی تفصیلات میں پڑے بغیر قران کریم میں زیادہ استعمال ہونے والے الفاظ و تراکیب سکھائے گئے ہیں اور یہ ایک بہت اچھی سیریز ہے۔ اسی طرز پر فہم القران کورس کے نام سے ایک کتاب موجود ہے جس میں 1100 سے زائد کلمات و آیاتِ قرانی کا ذخیرہ موجود ہے جو قران میں بار ہا استعمال ہوئیں ہیں۔ اس کتاب میں ان کلمات و آیات کا اردو اور انگریزی ترجمہ بھی دیا گیا ہے۔ 




الغرض اگر آپ سیکھنا چاہیں تو بے شمار سہولتیں آپ کی منتظر ہیں۔ بہ شرطِ عزمِ مصمم آزمائش شرط ہے۔




شروعات کیسے کریں؟




اتنا کچھ پڑھ لینے کے بعد اب ایک بار اس بات کا تعیّن کریں کہ آپ عربی برائے قران فہمی سیکھنا چاہتے ہیں یا نہیں۔ اگر آپ واقعتاً اس بات کا تعین کر لیتے ہیں کہ آپ عربی سیکھنا چاہتے ہیں تو پھر آپ کے لئے مندرجہ ذیل تجاویز ہیں: 




ترجیحات 




اب جب آپ عربی سیکھنے کا مصمم ارادہ کر چکے ہیں تو سب سے پہلے اس بات کا تعیّن کریں کہ آپ کی ترجیحات میں عربی کے لئے کون سی جگہ ہے۔ اس طرح ترجیحات طے کرنے سے عربی آپ کے ضروری و بنیادی کاموں میں رُکاوٹ نہیں بنے گی اور نہ ہی کوئی دوسری عبث سرگرمی عربی سیکھنے کی راہ میں حائل ہوگی۔




وقت




پھر آپ عربی سیکھنے کے لئے ایک خاص وقت کا تعیّن کریں جو آپ اس کام کو پابندی سے دیں گے۔ یہ روزانہ کا ایک گھنٹہ بھی ہو سکتا ہے اور پندرہ منٹ بھی۔ یا ہفتے کے دو گھنٹے بھی۔ اس کا تعیّن بھی آپ اپنی مصروفیات اور آسانی کے حساب سے کریں گے۔ 




رہنمائی کیسے حاصل کریں




سب سے پہلے تو آپ اللہ سے دعا کیجے کہ آپ خالص اللہ کی رضا کے حصول کے لئے قرانِ کریم سمجھنا اور اس سے رہنمائی حاصل کرنا چاہتے ہیں۔ تو ان شاء اللہ ، اللہ تعالیٰ آپ کے لئے راستے کھو ل دے گا۔ کہ اللہ نے خود بارہا فرمایا ہے کہ ہم نے اس قران کو سمجھنے کے لئے اور نصیحت حاصل کرنے کے لئے آسان کر دیا ہے۔ 




نیز اگر آپ کسی باقاعدہ ادارے میں داخلہ لیتے ہیں تو آپ کو وہاں اساتذہ کی رہنمائی مل جائے گی۔ اسی طرح اگر آپ کسی ویڈیو سیریز کو فالو کرتے ہیں تو بھی آپ کو ویڈیو میں ہدایات ملتی رہیں گی ۔ اس کے علاوہ آپ کی مدد کے لئے ذکر کردہ موبائل ایپس، کتابیں اور لغات میسر ہیں۔ مزید اپنے اردگرد تلاش کیجے جو اس سفر میں ہو اور آپ سے کچھ آگے ہو اُن سے بھی آپ کو رہنمائی مل جائے گی۔ مساجد مدرسے کےعلماء اور مدرسین سے رابطہ کرنا بھی ہمارے ہاں دشوار نہیں ہیں۔ یعنی اگر آپ رہنمائی کے لئے اپنا ہاتھ بڑھائیں گے تو ان شاءاللہ ، اللہ آپ کا ہاتھ تھام لے گا۔ 




خود سے پڑھنا چاہیں تو کیا کریں




اگر آپ باقاعدہ کلاسیں لینے کا وقت نہیں نکال سکتے تو پہلی ترجیح یہ ہے کہ آپ ویڈیو سیریز سے سیکھیں۔ اگر گرامر کی طرف آپ کا رجحان ہے تو بہتر ہے کہ آپ عامر سہیل صاحب کی بیسک عربی گرامر کے اسباق سے آغاز کریں۔ اگر گرامر سے طبعاً آپ گھبراتے ہیں تو ڈاکٹر عبدالعزیز عبدالرحیم صاحب کی ویڈیو سیریز آؤ قران سمجھیں سے آغاز کریں۔ اگر ویڈیو سیریز فالو کرنے میں کچھ قباحت ہے تو کتابیں موجود ہیں۔ آپ عربی زبان کے بنیادی قاعدے "لغۃ العربیہ لغیر ناطقین بہا" سے آغاز کر سکتے ہیں، یہ غیر عرب لوگوں کے لئے بہت اچھا قاعدہ ہے اور اس کی کلید بھی اس مضمون کے ساتھ نتھی کتابوں میں شامل ہے۔ نیز اگر آپ عربی گرامر کتابوں سے پڑھنا چاہیں تو گرامر کی بہت سے کتابیں نیچے دیئے گئے روابط پر موجود ہیں۔ 




اُمید ہے کہ درج بالا گذارشات آپ کا حوصلہ بڑھانے میں اور عربی برائے قران فہمی کے مبارک سلسلے کا آغاز کرنے میں معاون ثابت ہوں گی۔ 




جزاک اللہ خیر




وسائل و حوالہ جات




سرچ قران ڈاٹ




اسلام 360 ۔ اینڈراوئڈ ایپ 






بیسیک عربی گرامر کورس از جناب عامر سہیل صاحب


آؤ قران سمجھیں ۔ ویڈیو لیکچرز ۔ از ڈاکٹر عبدالعزیز عبدالرحیم 




کورپس قران




جناب مزمل احمد صاحب کی The Arabic Guide  یوٹیوب سلسلہ

(بشکریہ سیما آفتاب)




(قران کی لسانیات کے حوالے سے یہ ایک اچھی ویب سائٹ ہے، لیکن اس کی بنیادی زبان انگریزی ہے۔)






عربی گرامر کی دستیاب کتابیں




بنیادی قواعد




دارالعلم :  اقراء


مدینہ :  لغۃ العربیہ لغیر ناطقین بہا ۔ جلد اول، دوم، اور سوم


مدینہ :  لغۃ العربیہ لغیر ناطقین بہا ۔ کلید اردو ۔ جلد اول، دوم، اور سوم


مدینہ :  لغۃ العربیہ لغیر ناطقین بہا ۔ کلید انگریزی ۔ جلد اول، دوم، اور سوم




عربی بول چال




دارالسلام :  آئیے عربی سیکھیں


دارالاشاعت :  عربی گفتگو نامہ




عمومی کتب




قرطاس :  اردو عربی کے لسانی رشتے


دارالہدیٰ :  صرف پانچ منٹ کا مدرسہ۔ جلد اول اور دوم


گوشہ علم و فکر :  قران پڑھیے




قران فہمی




پیس ٹی وی :  آؤ قران سمجھیں


قرانک ایجوکیشنل پبلیکیشنز :  فہم القران کورس






گرامر




دارالسلام :  ابتدائی قواعد الصرف


دارالسلام :  ابتدائی قواعد النحو۔ جلد اول اور دوم


دارالسلام :  ابواب الصرف


مکتبہ محمدیہ :  ابواب الصرف


خدام القران :  آسان عربی گرامر ۔ حصہ اول دوم سوم


مکتبہ قرانیات :  آسان قرانی عربی


عطا الرحمٰن ثاقب :  آسان قرانی گرامر


ضیاءالقران :  تسھیل النحو


اردو نیوز  :  عربی اسباق 


الہدیٰ :  عربی گرامر


خدام القران :  عربی گرامر برائے قران فہمی


مکتبہ اہلِ حدیث :  علم الصرف


دارالکتاب سلفیہ :  علم النحو


دارالسلام :  قواعد الصرف


دارالسلام :  قواعد النحو


خلیل الرحمٰن :  قواعد عربی ایک مبتدی کی نظر سے


دارالسلام :  کتاب الصرف جدید


قران اکیڈمی :  لسان القران


دارلاشاعت :  مسائل النحو و الصرف


دارالقدس :  نحو میر


دار القدس :  ھدایۃ النحو




لغات




پاک مسلم :  جدید عربی لغت


مقتدرہ قومی زبان :  قران مجید کا عربی اردو لغت


الکہتاب دہلی :  لغات القران جلد اول اور دوم




یہ تمام کتابیں اس ربط پر دستیاب ہیں۔ 




فہرست کتب کا ربط یہ ہے۔ 




آپ یہ مضمون پی ڈی ایف شکل میں بھی 
ڈاؤنلوڈ 
کیجے 




جزاک اللہ!



اکتوبر 14, 2019

 سیکھو سکھاؤ, عامر سہیل, عربی, کتابیں, لسانیات, محمد احمد, محمد احمد کی تحریریں, میری تحریریں 
تبصرہ ٴکُتب | ہدایت نامہ شاعر از ساقی فاروقی






ہدایت نامہ شاعر، ساقی فاروقی کی کتاب ہے۔ 




یہ ساقی فاروقی کے تنقیدی مضامین کا مجموعہ ہے، جسے سنگ میل پبلیکیشنز نے شائع کیا ہے۔ شاعری پر تنقید کے حوالے سے یہ ایک بہت اچھی کتاب ہے۔ مصنف ادبی تنقید میں کافی درک رکھتے ہیں ۔ اپنی تحریر میں بڑے کھرے ہیں اور جس بات کو جیسا سمجھتے ہیں ویسا ہی بیان کرتے ہیں۔ اور یہی اُن کی خوبی ہے۔ 




ساقی صاحب نے اپنی کتاب میں جہاں جہاں تنقید کے باب رقم کیے ہیں وہاں وہاں اُنہوں نے اُنہیں حوالوں سے مشاہیر و معاصر شعراء کے بہترین اشعار کا انتخاب بھی پیش کیا ہے اور ساقی بہرکیف سچے اور اچھے شعر سے محبت کرنے والے ہیں۔ 




ساقی کلیشے زدہ اشعار و عبارت سے سخت خائف ہیں اور وہ چاہتے کہ ہر شخص جو لکھے وہ نیا ہو اور اوریجنل ہو۔ خاکسار اُن کی اس بات سے صد فی صد متفق ہے ۔ جب ہم کسی نئے شاعر کا کلام پڑھیں تو ہمیں لگے کہ ہم کچھ نیا پڑھ رہے ہیں اور یہ شاعری مشاہیر کے کلام کا نیا جنم نہیں ہے۔ 




کتاب کا پہلا اور شاید سب سے طویل باب اُنہوں نے وزیر آغا صاحب کی شاعری پر لکھا ہے بلکہ اُنہیں ٹھیک ٹھاک آڑے ہاتھوں لیا ہے۔ اور وزیر آغا کے کلام میں ایسے اسقام کی نشاندہی کی ہے کہ جن سے مبتدی شعراء بھی با آسانی بچ جاتے ہیں۔ 




یہ بات قابلِ ذکر ہے کہ مصنف کافی زیادہ منہ پھٹ اور کسی حد تک بد تمیز واقع ہوئے ہیں لیکن اس بات سے انکار نہیں کیا جا سکتا ہے کہ فن شعر اور تنقید میں اُن کی فہم و فراست اور اعلیٰ ذوق کسی تعریف کے محتاج نہیں ہیں۔ 




اس کتاب کو اردو شعری تنقید کی اچھی کتابوں میں چُنا جا سکتا ہے تاہم اب صرف یہ خواہش ہی کی جا سکتی ہے کہ مصنف نے تنقید کرتے ہوئے نرم رویّہ اختیار کیا ہوتا اور زیرِ گفتگو متن کو معروضی انداز میں دیکھا ہوتا۔ 




بہر کیف یہ ایک اچھی کتاب ہے اور شاعری سے دلچسپی رکھنے والوں اور بالخصوص شاعری کے میدان میں طبع آزمائی کرنے والوں کو اسے ضرور پڑھنا چاہیے۔













ستمبر 21, 2019

 ادب, باتیں کتابوں کی, تبصرہ ٴ کتب, تنقید, ساقی فاروقی 
کتاب پڑھنا کیوں ضروری ہے؟​














ہم حیران ہوتے ہیں ، ہم سے مراد وہ لوگ جنہوں نے انٹرنیٹ اور سوشل میڈیا کو اپنی آنکھوں کے سامنے نمو پاتے ہوئے دیکھا ہے اور جن لوگوں کے دیکھتے ہی دیکھتے انٹرنیٹ اور سوشل میڈیا نے ہمارے معاشرے میں اچھی خاصی جگہ بنا لی ، بلکہ یوں کہیے کہ یہ ہم میں سے بیشتر کے حواس پر چھا گیا۔




ہم سب حیران ہوتے ہیں اور اکثر حیران ہوتے ہیں کہ ہم اِس زلفِ گرہ گیر کے اسیر کیسے ہو گئے۔ ہم جو ایک زمانے میں کتابوں سے جڑے رہتے تھے، کتابیں پڑھتے پڑھتے نیند کی آغوش میں چلے جاتے اور صبح اُٹھتے ساتھ ہی تکیے کی نیچے سے پھر کتاب نکال کر وہیں سے شروع ہو جاتے ، ہم کس طرح انٹرنیٹ بالخصوص سوشل میڈیا کے چُنگل میں اس بُری طرح پھنس گئے کہ اِس سے اب جان چھوٹتی نظر نہیں آتی۔




ہم میں سے بیشتر نے اس کا شکوہ بھی کیا، گلزار صاحب نے اپنی مشہورِ زمانہ نظم "کتابیں جھانکتی ہیں بند الماری کے شیشوں سے " لکھی اور بھی کئی لوگوں نے گاہے گاہے اس موضوع پر اپنی تشویش کا اظہار کیا لیکن یہ سب اظہاریے اور شکوے ، شکوے کم اور اپنی بے بسی کا اظہار زیادہ معلوم ہوتے ہیں۔




سوال یہ پیدا ہوتا ہے کہ ہم جو کتابیں پڑھنے والے لوگ تھے، اب ہماری اکثریت سوشل میڈیا پر موجود تحریریں پڑھنے تک محدود کیوں ہو گئی ہے؟




شاید آپ یہ کہیں کہ بیشتر لوگ جو دن میں ایک صفحہ بھی نہیں پڑھتے تھے اب ان جانے میں کئی کئی صفحات کے برابر مواد سوشل میڈیا پر روزانہ کی بنیاد پر پڑھ لیتے ہیں۔ اور یہ سوشل میڈیا کی خوبی ہے۔ بلاشبہ ایسے لوگوں کی حد تک تو یہ واقعی ایک اچھی بات ہے۔ لیکن اگر اُن سنجیدہ قارئین کو دیکھا جائے جو پہلے کُتب بینی کے عادی تھے اور اب انٹرنیٹ اور سوشل میڈیا کی تحریروں تک محدود ہو گئے ہیں تو اُن کے لئے یہ بہت بڑے نقصان کا سودا ہے۔




ذیل میں ہم سوشل میڈیا پر ملنے والے تحریری مواد اور باقاعدہ کتب کا ایک مختصر موازنہ کریں گے۔ باقاعدہ کتب سے مراد وہ کتابیں ہیں جو لکھی گئی اور شائع کی گئی، ان میں ای بکس وغیر ہ بھی شامل ہیں۔












کتابیں
   (کاغذ پر چھپی
  کتابیں اور
  ای بُکس
  وغیرہ)






سوشل
  میڈیا
  تحریریں










باقاعدہ
  کتابیں (اب سے
  ہم صرف کتابیں
  کہیں گے) باقاعدہ
  مصنفین کی
  لکھی ہوئی
  ہوتی ہیں ۔ جو 
  کہ ناصرف
  پڑھنے  لکھنے
  کے ہنر سے
  واقف ہوتے
  ہیں ۔ بلکہ
  اُن میں سے
  بیشتر اوسط
  علم و ذہانت
  سے زیادہ
  ذہین  و فطین ہوتے
  ہیں، اور
  اپنے وسیع
  مطالعے کے
  باعث زیادہ
  علم والے بھی
  ہوتے ہیں۔ بلکہ
   اُن میں سے
  کچھ تو عبقری  اذہان
  کے حامل 
نابغہ
  روزگار

  شخصیات ہوتی
  ہیں۔






سوشل
  میڈیا
  پرلکھنے
  والے ہمارے
  آپ کے جیسے اوسط
  علم و ذہانت
  کے حامل ہوتے
  ہیں بلکہ وہ
  لوگ جو محض
  پروپیگنڈہ
  کے لئے لکھ
  رہے ہوتے ہیں
  کافی پست
  ذہنیت کے
  مالک ہوتے
  ہیں۔ 










یوں
  تو بہت سی
  کتابیں بھی
  اتفاقاً
  ہمارے پاس چلی
  آتی ہیں لیکن
  زیادہ تر کُتب
  کی اصناف و
  مضامین کا
  انتخاب
  ہمارے پاس
  ہوتا ہے۔ 






سوشل
  میڈیا پر
  موضوعات
  اکثر ہم پر
  مسلط کیے جاتے
  ہیں اور  ہم
  اپنے انتخاب
  کا اختیار 
  کسی حد تک
  دوسروں کو دے
  دیتے ہیں ۔










سوشل
  میڈیا کی بہ
  نسبت ،
  کتابوں میں
  ہمیں زیادہ 
  موضوعات اور
  تنوع  مل سکتا
  ہے کہ اکثر یہ
  ہمارا اپنا
  انتخاب ہوتی
  ہیں اورکسی
  پروپیگنڈے کے
  تحت ہم پر
  مسلط نہیں کی
  جاتیں۔ 






سوشل
  میڈیا پر
  موضوعات میں
  تنوع بہت کم
  ہوتا ہے اور
  اکثر
  تحریریں محض
  بہاؤ میں
  بہنے والے مضامین
  لیے ہوتی ہیں
  ۔










سوشل
  میڈیا کی بہ
  نسبت ،
  کتابوں میں
  ہمارے لئے
  اثر پذیری
  بہت زیادہ
  ہوتی ہے۔ اور 
  اِن میں سے
  اچھی کتابوں
  کی رسائی
  ہماری درونی
  کیفیات تک
  ہوجاتی ہے،
  کہ جس تجربے
  سے گزرنا بڑے
  نصیب کی بات
  ہوتی ہے۔ 






سوشل
  میڈیا
  مضامین کے
  پیچھے اکثر
  سطحی ذہنیت کارفرما
  ہوتی ہے اور
  ہمیں عموماً
  ایسی تحاریر
  پڑھنے کو
  نہیں ملتی جن
  میں واقعتاً
  گہرائی اور
  گیرائی کا
  عنصر موجود
  ہو۔ 










کتاب
  اپنے
  موضوعات کا 
  احاطہ بڑی 
  جامعیت  کے ساتھ
  کرتی ہیں،
  اور ان میں
  فصاحت و
  بلاغت  کا اہتمام
  کیا جاتا ہے۔






جبکہ
  سوشل میڈیا
  تحریر
  عموماً یک
  تہی اور اکثر
  ناقص الخیال
  ہوتی ہیں۔ 
















مزے کی بات یہ ہے کہ سوشل میڈیا ایجاد کرنے والے امریکیوں کی ایک غالب اکثریت اب بھی کتابیں پڑھتی ہے۔ جن میں طبع شدہ کتابوں کا تناسب اب بھی ای بکس اور آڈیو بکس سے زائد ہے۔ ایک اندازے کے مطابق تہتر فیصد بالغ افراد اب بھی امریکہ میں کتابیں پڑھتے ہیں۔ اور بیشتر لوگوں کے ریڈرز، ٹیب اور فونز میں ہمہ وقت کتابیں موجود رہتی ہیں۔


















اگر آپ سمجھتے ہیں کہ سوشل میڈیا پر محض چھوٹی چھوٹی مجہول تحریریں پڑھتے رہنا آپ کے مطالعے کے شوق اور ضرورت کو اُسی طرح پورا کرتی ہیں کہ جیسے پہلے کبھی کتابیں کیا کرتیں تھیں تو پھر آپ کو ایک بار پھر سے اس معاملے کو دیکھنے کی ضرورت ہے۔ امریکی مصنف اور مزاح نگار مارک ٹوئین کا کہنا ہے کہ جو شخص کتابیں نہیں پڑھتا ، اُس شخص سے کسی طرح بہتر نہیں ہے جو پڑھنا ہی نہیں جانتا۔ اسی بات کو اردو میں پڑھ لکھ کر گھاس کاٹنا کہا جاتا ہے۔








ہمارا یہ کہنا ہے کہ کتابوں کے لئے اپنے وسائل بالخصوص وقت میں سے کچھ حصہ ضرور صرف کریں یہ یقیناً آپ کے اور آپ کی آنے والی نسل کے مستقبل کے لئے بہترین سرمایہ کاری ثابت ہوگی۔




تحریر: محمد احمد​
 



















***




Why Book Reading is important?
 





اگست 27, 2019

 باتیں کتابوں کی, سوشل میڈیا, کتابیں, محمد احمد کی تحریریں, مطالعہء کتب, وقت 
غزل : زعمِ عہدِ سلف میں رکھا ہوا






غزل
زعمِ عہدِ سلف میں رکھا ہوا
خاکزادہ ، خذف میں رکھا ہوا
سُونی سُونی ہے سوزنِ مژگاں
ہے نگینہ صدف میں رکھا ہوا
منزلیں مل گئیں تو ہوگا کیا ؟
ایسا کیا ہے ہدف میں رکھا ہوا
تھے وہاں سب بہ امرِ مجبوری
میں بھی تھا ایک صف میں رکھا ہوا
یہ ترا سنگِ در ، یہ دروازہ
اور ہُوں اِک طرف، میں رکھا ہوا
پھول صحرا میں منتظر اُنؐ کے
سازِ اُلفت تھا دف میں رکھا ہوا
ایک لمحہ مرا بھی ہے احمدؔ
ایک عہدِ سلف میں رکھا ہوا
محمد احمدؔ













جولائی 26, 2019

 شاعری, غزلیات, محمد احمد, محمد احمد کی غزل, میری شاعری 
غزل:  آ گیا تھا وہ خوش خصال پسند






غزل
آ گیا تھا وہ خوش خصال پسند
تھی ہماری بھی کیا کمال پسند
حیف! بد صورتی رویّوں کی
ہائے دل تھا مرا جمال پسند
کیوں بنایا تھا ٹِھیکرا دل کو
کیوں کیا ساغرِ سفال پسند
ٹھیک ہے میں نہیں پسند اُنہیں
لیکن اس درجہ پائمال پسند
سچ نہ کہیے کہ سچ ہے صبر طلب
لوگ ہوتے ہیں اشتعال پسند
ہاں مجھے آج بھی پسند ہے وہ
اس کو کہتے ہیں لازوال پسند
حلم ہے اہلِ علم کا شیوہ
جاہ والوں کو ہے جلال پسند
وصل کو ہجر ، ناگہانی موت
ہجر کو موسمِ وصال پسند
 


فکرِ دنیا نہیں! مجھے احمدؔ
اپنی مستی اور اپنی کھال پسند
محمد احمدؔ​

















جولائی 22, 2019

 ادب, اردو شاعری, شاعری, غزل, غزلیات, محمد احمد, محمد احمد کی غزل 
غزل: اوس کہتی ہے رات روئی ہے










غزل
اوس کہتی ہے رات روئی ہے
ابر کہتا ہے اور کوئی ہے
اشک قرطاسِ دل پہ برسے ہیں
حرف و معنی کی فصل بوئی ہے
میں تمھاری طرح نہ بن پایا
میں نے اپنی شناخت کھوئی ہے
جاگتے خواب مجھ سے کہتے ہیں
نیند کن وادیوں میں سوئی ہے
خود کلامی کی خُو نہیں جاتی
کچھ نہیں ہے تو شعر گوئی ہے
کیا اُنہیں حالِ دل بتا دوں میں
وہ جنہیں زعمِ اشک شوئی ہے
محمد احمدؔ​



















جولائی 19, 2019

 شاعری, غزلیات, محمد احمد, محمد احمد کی غزل, میری شاعری 
 مدحتِ رسول ﷺ ۔ ایک توجہ طلب پہلو








مدحتِ رسول ﷺ




ایک توجہ طلب پہلو








ہمارے ہاں رکشے والوں کے پاس آڈیو پلئر ہونا ایک بڑی پرانی روایت ہے جسے وہ بڑی بے دردی سے اب تک برقرار رکھے ہوئے ہیں۔ پہلے آڈیو سننے کے لئے کیسٹ پلئرز استعمال ہوتے تھے لیکن اب تو بس چھوٹے سے ایم پی تھری پلئر سے یو ایس بی منسلک کرنے کی دیر ہوتی ہے اور بعض لوگ تو اپنے موبائل کو بھی پلئر سے جوڑ کر سنںنے سُنانے کا "فریضہ" انجام دیتے ہیں۔ 
خیر ، کل صبح کی بات ہے کہ ہم راستے میں کہیں جا رہے تھے کہ کہیں سے ایک نغمے کی صدا کان میں پڑی ، اور ہم نے چونکہ ایک مدت ، ہندوستانی اردو موسیقی کو تضیع اوقات کے لئے خاص نشانہ بنائے رکھا ہے ،اس مصرع کو فوراً پکڑ لیا اور آگے سے لقمہ بھی دے دیا۔ لقمہ کیا دیا بلکہ ساتھ ساتھ گنگنانے لگے۔ یہ کافی مشہور و معروف نغمہ تھا۔




میرے محبوب قیامت ہو گی
آج رُسوا تیری گلیوں میں محبت ہوگی


لیکن جیسے ہی گنگناتا رکشہ ہمارے قریب پہنچا تو ہمیں کافی خفت کا سامنا ہوا کہ یہ وہ گانا نہیں تھا بلکہ اُس کی طرز پر لکھی اور پڑھی گئی ایک نعت تھی۔ ہمیں شرمندگی تو ہوئی لیکن غصہ بھی آیا کہ یہ کیا طریقہ ہے۔ 
ہمارے ہاں اس طرح معروف نغموں کی طرز پر نعتیں وغیرہ کہنے کا رُجحان کافی زیادہ ہوگیا ہے۔ حالانکہ خاکسار کی ذاتی رائے میں یہ رُجحان کچھ اچھا نہیں ہے۔ بلکہ سرکارِ دو عالم صلی اللہ علیہ وسلم کی ممانعت کردہ موسیقی اور نعت جیسی ارفع شے کو یکجا کردینے جیسی بات ہے۔ 
یہ بات اپنی جگہ درست ہے کہ شاعری کے لئے دستیاب بحور عام شعراء اور نعت گو شعراء کے لئے یکساں ہیں اور دونوں کو انہی میں رہ کر شاعری کرنا ہوتی ہے ۔ لیکن یہ رویّہ کہ نعت کو بالکل گیت کی ہی زمین میں کہا جائے، نا صرف کہا جائے بلکہ اُسے اُسی طرز میں پڑھا بھی جائے ، میری رائے میں قابلِ قبول نہیں ہے۔ 






مختصر یہ کہ رسول اللہ صلی اللہ علیہ وسلم سے سچی پکی محبت کا تقاضا یہ ہے کہ اُن کی ذات کا حتی الوسع احترام کیا جائے اور نعت گوئی جیسی پاکیزہ صنفِ سُخن کو ہر قسم کی کجی کوتاہی سے پاک رکھنے کی کوشش کی جائے۔ بالخصوص فلمی گانوں کی طرز پر نعتیں لکھ کر اس پاکیزہ محبت کو گلیوں میں رُسوا نہ کیا جائے۔ 


*****





جون 13, 2019

 حب رسول, مدحت, نعت رسولِ مقبول 
نظم : ضد نہیں کیجیے ۔۔۔ شاہین مفتی




ضد نہیں کیجے




زندگی کی دعائیں نہیں دیجئیے


ضد نہیں کیجئیے


اپنی تشنہ لبی کا تقاضہ تھا یہ


پانیوں کے سفر پر چلیں جس گھڑی
 ساحلوں پر کوئی بھی ہمارا نہ ہو
 اجنبی دیس کی ملگجی شام کے آسمانوں پہ کوئی ستارہ نہ ہو
 کشتئ عمر کو بادبانوں کا کوئی سہارا نہ ہو
 حلقہء موج میں کوئی آواز جو آ کے پیچھا کرے
 مُڑ کے تکنا بھی ہم کو گوارا نہ ہو
 اِس سمندر کا کوئی کنارہ نہ ہو




اب ہمارا تعاقب نہیں کیجئیے


ڈوبنے دیجئیے 


ضد نہیں کیجئیے




شاہین مفتی 




بشکریہ نعیم رضوان ۔ فیس بک






 
 







اپریل 15, 2019

 اردو شاعری, شاہین مفتی, منتخب کلام, میری پسند, نظم 
حضرتِ انسان اور ہم یعنی بُلبُلِ بے تاب بقلم خود​






حضرتِ انسان اور ہم یعنی بُلبُلِ بے تاب بقلم خود​




نہ جانے اس کے پیچھے کیا راز ہے لیکن سچی بات یہ ہے کہ حضرت انسان کو ہم سے شروع سے ہی کچھ پرخاش سی ہے۔ سو اس نے ہمیشہ اس پرخاش پر لبیک کہا اور ہماری چونچ میں دم کرنے کا کوئی موقع ہاتھ سے جانے نہیں دیا ۔ یعنی خود اشرف المخلوقات ہو کر بھی ہم سے چونچ لڑانے پر تُلا رہا اور یہ بھی نہ سوچا کہ بھلا میں انس کہاں، جانور غریب کہاں۔۔! انسانوں میں بھی بالخصوص شعراء ہم سے ٹھیک ٹھاک بیر رکھا کرتے ہیں۔




یہی دیکھ لیجے کہ ہماری اوائل عمری میں ہی انسان نے ہمیں مشقِ ستم بنا لیا تھا۔ ہوا یوں کہ ایک سبز بخت نے انسانوں کے بچوں کے لئے نظم لکھنے کے نام پر بلبل کے ایک سادہ و معصوم بچے پر خوب ستم ڈھائے۔ اور علی االاعلان سب کو اپنے کارنامے بھی بتائے۔ لیکن انسانوں میں سے کوئی ایک بھی اس معصوم طفلِ بُلبُل سے ہمدردی کرنے والا نہیں ملا۔


جناب فرماتے ہیں:


بلبل کا بچہ ،کھاتا تھا کھچڑی
پیتا تھا پانی




صحافت کی دنیا میں یہ بات مشہور ہے کہ کتا اگر انسان کو کاٹ لے تو یہ کوئی خبر نہیں ہے کہ انسان اکثر و بیشتر کتوں سے کٹوانے کا سامان کر ہی لیتا ہے لیکن اگر انسان کتے کو کاٹ لے تو یہ ایک خبر ہے۔ اب اگر اسی فارمولے کو سامنے رکھتے ہوئے مذکورہ شاعری کو دیکھیں تو اس نظم میں کوئی خاص بات نہیں ہے۔




ارے بھائی بُلبل کا بچہ کھچڑی ہی تو کھا رہا تھا ۔ کوئی ڈائنامائٹ تو نہیں چبا رہا تھا کہ آپ یوں سیخ پا ہو گئے۔ اب اگر آپ کے گھر میں کھچڑی کے علاوہ کچھ بنتا ہی نہیں ہے تو اُس میں بلبل کے بچے کا کیا قصور ! پھر پانی پینے کی بھی اس قدر تشہیر ہو رہی ہے کہ خدا کی پناہ! نہ جانے وہ کون سا پانی پی گیا کہ بستی والوں کو قحط سالی کا سامنا کرنا پڑ گیا۔




آگے فرماتے ہیں:


گاتا تھا گانے
میرے سرہانے




اب بھلا بتائیے آپ کون سا میر صاحب ہیں کہ آپ کے سرہانے آہستہ بولا جائے۔ بے چارہ بچہ اگر گانا گا رہا ہےتو گانے دیجیے۔ اگر زیادہ ہی تنگ ہو رہے ہیں تو تکیہ سرہانے سے اُٹھا کر پائنتی پر رکھ لیجے۔ لیکن نہیں! آپ نے تو یہ بات دل میں ہی رکھ لی اور موقع کی تاک میں گھات لگا کر بیٹھ گئے۔




مزید فرماتے ہیں:


اک دن اکیلا بیٹھا ہوا تھا
میں نے اُڑایا، واپس نہ آیا




لیجے پست ہمتی دیکھیے کہ ایک معصوم بلبل کے بچے کو گھیرنے کے لئے بھی جناب نے اُس کے اکیلے ہونے کا انتظار کیا۔ اور ہُش کرکے اُڑا دیا۔ اب آپ یہ نہ کہیے گا کہ ہُش کرنے کا تذکرہ شاعر نے نہیں کیا۔ جس طرح کچھ چیزیں زیبِ داستان کے لئے بڑھائی جاتی ہیں ویسے ہی کچھ چیزیں حذف بھی کر دی جاتی ہیں۔




پھر اس پر مستزاد یہ کہ اُسے اُڑا کر اُس کی واپسی کا انتظار بھی کر رہے ہیں۔ بغیر بجلی کے اتنے اچھے اچھے گانے سُننے سے محروم جو ہوگئے۔ لیکن وہ واپس نہیں آنے والا۔ بھلا وہ کیوں واپس آئے؟ کھچڑی کھانے؟ اور اِس من و سلویٰ کے بھی اُسے طعنے سُننے کو ملیں۔ نہیں بھئی نہیں! قریب ہی ایک جگہ چڑا اور چڑیا رہتے ہیں۔ ایک بھلا مانس چاول کا دانہ لے آتا ہے ایک دال کا دانہ لے آتی ہے، کھچڑی تو وہاں بھی مل جائے گی ۔ بس اُن سے دوستی گاٹھ لیں گے۔ کم از کم جیسے بھی ہیں، اپنے تو ہیں۔




ایک اور شاعر کچھ اس طرح رقم طراز ہیں:


میں چمن میں کیا گیا گویا دبستاں کھل گیا
بلبلیں سن کر مرے نالے غزل خواں ہو گئیں




اب بتائیے۔ بھئی آپ چمن میں گئے ہی کیوں؟ بچپن سے آپ نے "ہم پھول چمن میں آتے ہیں" کی رٹ لگائی ہوئی ہے اور نہ جانے کیا کیا عزائم ہیں آپ کے ، اس کے پیچھے۔ نہ آپ چمن میں جاتے نہ ہی پنڈورہ باکس میرا مطلب ہے دبستاں یا وہ جو بھی تھا، کُھلتا۔




پھر اُس پر زعم یہ کہ بلبلیں ان کی دھائیں دھائیں سن کر غزلخواں ہوئیں۔ بھول گئے وہ وقت جب بچپن ہی سے آپ بلبل کے بچے کے گانے سنا کرتے تھے ۔ کیا یہ بھی میں یاد دلاؤں کہ آپ کی طبیعت میں موزونیت بھی بے چارے جلاوطن بلبل کے بچے کے مرہونِ منت ہے۔ ورنہ فعلن فعولن کے چوکھٹوں میں الفاظ بٹھانا آپ کے بس کی بات ہرگز نہیں تھی۔ لیکن آپ نے احسان ماننے کے بجائے احسان فراموشی کو وتیرہ بنایا اور ہمیشہ کی طرح ہر اچھے کام کا کریڈٹ لینے پر کمر بستہ و سینہ کشاد ہو گئے۔




ایک اور صاحب فرماتے ہیں:


یہ آرزو تھی تجھے گل کے روبرو کرتے
ہم اور بلبل بے تاب گفتگو کرتے




اب بھلا بتائیے، افئیر آپ کا چل رہا ہے اور آپ ہمیں بلا وجہ گھسیٹ رہے ہیں ۔ اور اپنی زوجہء ناکردہ سے مخاطب ہو کر کہتے ہیں کہ دل یہ چاہتا ہے کہ تمہیں گل کے رو برو بٹھائیں اور ہم بلبلِ بے تاب سے گفتگو کریں۔




؂ تمہیں اٹکھیلیاں سوجھی ہیں ہم بے زار بیٹھے ہیں۔




اب یہ بھی کسی کو کیا پتہ کہ ہماری اور گُل کے عشق کی داستان اتنی تھی نہیں کہ جتنی اُسے شاعروں نے رگڑا ہے۔ بلکہ سچی بات تو یہ ہے کہ یہ لوگ :


؂ اپنے غموں پہ روتے ہیں لے کر کسی کا نام




خیر، ہم کیوں کسی کی غیبت کریں ، کچھ شاعر اچھے بھی ہوتے ہیں اور ہر حال میں حقیقت کو ہی مقدم جانتے ہیں۔ جیسے کہ یہ ایک شعر ہے:


چمن میں نہ بلبل کا گونجے ترانہ
یہی باغبان چمن چاہتا ہے




کیا سچی بات ہے۔ لیکن جو شعر میرا "موسٹ فیورٹ" ہے وہ کچھ یوں ہے:


سنا ہے کہ دلی میں الو کے پٹھے
رگ گل سے بلبل کے پر باندھتے ہیں




اور اسے دلی کے علاوہ بھی کئی ایک شہروں کے نام بدل بدل کر پڑھنےمیں مزہ آتا ہے۔ رگِ گل سے بلبل کے پر باندھنے کا تو خیر نہ جانے کیا مطلب ہے لیکن پہلا مصرع ہی ایسا کامل ہے کہ دوسرے کا خیال ہی نہیں آتا۔




بہر کیف،




کہنی سنی معاف!




از قلم:


بلبل ِ بے تاب











مارچ 06, 2019

 طنز و مزاح, مزاح, نثر, نثرِ لطیف, نثرِ لطیف از محمد احمد 
جیسے دفتر میں کسی شخص کو تنخواہ ملے۔۔۔ عمیر نجمی






غزل
ایک تاریخ مقرر پہ تو ہر ماہ ملے 
جیسے دفتر میں کسی شخص کو تنخواہ ملے 
رنگ اکھڑ جائے تو ظاہر ہو پلستر کی نمی 
قہقہہ کھود کے دیکھو تو تمہیں آہ ملے 
جمع تھے رات مرے گھر ترے ٹھکرائے ہوئے 
ایک درگاہ پہ سب راندۂ درگاہ ملے 
میں تو اک عام سپاہی تھا حفاظت کے لئے 
شاہ زادی یہ ترا حق تھا تجھے شاہ ملے 
ایک اداسی کے جزیرے پہ ہوں اشکوں میں گھرا 
میں نکل جاؤں اگر خشک گزر گاہ ملے 
اک ملاقات کے ٹلنے کی خبر ایسے لگی 
جیسے مزدور کو ہڑتال کی افواہ ملے 
گھر پہنچنے کی نہ جلدی نہ تمنا ہے کوئی 
جس نے ملنا ہو مجھے آئے سر راہ ملے 
عمیر نجمی





مارچ 04, 2019

 اردو شاعری, شاعری, غزل, غزلیات, منتخب کلام, میری پسند 
حوصلے دیدہء بیدار کے سو جاتے ہیں ۔۔۔ لیاقت علی عاصم








غزل




حوصلے دیدہ ٴ  بیدار کے سو جاتے ہیں




نیند کب آتی ہے تھک ہار کے سو جاتے ہیں






چاہتے ہیں رہیں بیدار غمِ یار کے ساتھ


اور پہلو میں غمِ یار کے سو جاتے ہیں




روز کا قصہ ہے یہ معرکہ ٴ یاس و اُمید


جیت کر ہارتے ہیں، ہار کے سو جاتے ہیں




ڈھیرہوجاتی ہے وحشت کسی آغوش کے پاس


سلسلے سب رم و رفتار کے سو جاتے ہیں




سونے دیتے ہیں کہاں شہر کے حالات مگر


ہم بھی سفاک ہیں جی مار کے سو جاتے ہیں




لیاقت علی عاصمؔ





جنوری 19, 2019

 غزل, لیاقت علی عاصم, منتخب کلام, میری پسند 
نمکین غزل : اُڑاتے روز تھے انڈے پراٹھے






نمکین غزل




اُڑاتے روز تھے انڈے پراٹھے


پر اب کھاتے ہیں ہر سنڈے پراٹھے




یہاں ہم کھا رہے ہیں چائے روٹی


وہاں کھاتے ہیں مسٹنڈے پراٹھے




ترستے لقمہ ٴ تر کو ہیں اب تو


وہ کیا دن تھے کہ تھے فن ڈے، پراٹھے




کہا بیگم رعایت ایک دن کی


پکا لیجے گا اِس منڈے پراٹھے




کہا بیگم نے ہے پرہیز بہتر


بہت کھاتے ہو مُسٹنڈے پراٹھے




زمانہ یاد ہے اسکول والا


کہ جب کھاتے تھے تم ڈنڈے، پراٹھے




کئی فرمائشیں مانی ہیں میں نے


بنے بیگم کے ہتھکنڈے، پراٹھے




چلو احمد ؔ منگائیں گرم چائے


ہوئے جاتے ہیں سب ٹھنڈے پراٹھے




محمد احمدؔ













جنوری 18, 2019

 ظریفانہ کلام, غزل, محمد احمد, محمد احمد کا ظریفانہ کلام, میری شاعری, نمکین غزل 
افسانہ: فریاد کی لے​






فریاد کی لے​



از 
محمد احمدؔ​



وہ اِس وقت ذہنی اور جسمانی طور پر بالکل مستعد تھا۔ بس انتظار تھا کہ مولوی صاحب سلام پھیریں اور وہ نماز ختم کرکے اپنا کام شروع کر دے۔ اُس نے اپنے ذہن میں اُن لفظوں کو بھی ترتیب دے لیا تھا جو اُس نے حاضرینِ مسجد سے مخاطب ہو کر کہنا تھے۔ جیسے ہی مولوی صاحب نے سلام پھیر ااُس نے بھی تقریباً ساتھ ساتھ ہی سلام پھیرا اور ایک جھٹکے سے اُٹھا لیکن عین اُس وقت کہ جب اُس کو کھڑا ہو کر اپنی فریاد لوگوں تک پہنچانی تھی اُس کی قمیص کا دامن اُسی کے پاؤں تلے آ گیا اور ایک دم سے اُٹھنے کی کوشش کے باعث دامن چاک سے لے کر کافی اُوپر تک پھٹ گیا۔ ابھی وہ قمیص کا جائزہ ہی لے رہا تھا کہ ہال کے دوسرے کنارے سے ایک آواز سُنائی دی۔



"میرے بھائیو! میں اور میرے گھر والے تین روز سے ۔۔۔۔" رُندھی ہوئی آواز میں شروع ہوا یہ جملہ بیچ راستے میں ہی دم توڑ گیا۔ اِس وقت کسی غیر متوقع "حریف" سے ٹکراؤ کا اُسے خیال تک نہیں تھا۔ اُس نے دیکھا کہ ہال کے دوسرے دروازے کے پاس ایک خستہ حال لڑکے نے حاضرین کو متوجہ کیا لیکن وہ جملہ مکمل کیے بغیر ہی رونے لگا ابھی وہ اس نئے سائل کی ڈرامے بازی کو سمجھنے کی کوشش ہی کر رہا تھا کہ اچانک فریاد کرنے والا لڑکا جو اپنا جملہ مکمل کرنے کے بجائے رونے لگا تھا لوگوں کو پھلانگتے ہوئے بھاگنا شروع ہو گیا۔



نہ جانےاُسے کیا ہوا کہ اُس نے بھی نئے سائل کے پیچھے دوڑ لگا دی، کہ جیسے عین "دھندے" کے وقت پہنچ کر اُس کے حریف نے اُسے دعوتِ پیکار دے دی ہو اور پھر میدانِ جنگ سے فرنٹ ہو گیا ہو۔ اور جیسے اب اُس کی پہلی ذمہ داری ہی یہ ہو کہ پسپا ہوتے دشمن کو قریب ہی کہیں چھاپ لے اور پھر ایک ایک کرکے سارے بدلے چُکائے۔



صورتِ حال اب یہ تھی کہ آگے آگے خستہ حال نوجوان لڑکا روتا جاتا اور دوڑتا جاتا تھا اور وہ اُس کے پیچھے پیچھے ایک غیر ارادی تعاقب میں دوڑ رہا تھا ۔ دوڑتے دوڑتے اُس نے سوچا بھی کہ جب نیا لڑکا دوڑ ہی گیا تھا تو اُسے اپنا کام شروع کرنا چاہیے تھا بجائے اِس کے کہ وہ اُس کے پیچھے اپنا وقت برباد کرنے آگیا۔ لیکن یہ سوچ بھی اُس کے قدم روکنے کا حیلہ نہ بن سکی اور وہ اندھا دھند دوڑتا رہا۔



مختلف چھوٹی چھوٹی گلیوں سے گزر کر مفرور سائل ایک گھر کے دروازے میں داخل ہونا ہی چاہتا تھا کہ اُس نے اُسے جا ہی لیا ۔ اُس کی گرفت میں آکر مفرور لڑکا شدید پریشانی کا شکار نظر آتا تھا اور اُسے سمجھ نہیں آتا تھا کہ اُس کا اندھا دھند تعاقب کرنے والا یہ شخص کون تھا اور آخر اُس سے ایسا کیا قصور ہوا تھا کہ اُسے نجات ملنے کا کوئی امکان ہی نظر نہیں آتا تھا۔

"کون ہے بے تو؟؟؟" اُس نے حقارت سے لڑکے سے پوچھا

"میں ! میں!" لڑکے کو کچھ سمجھ نہیں آیا کہ اس اچانک آ پڑنے والی اُفتاد سے کیسے نمٹا جائے۔

پھر شاید اُسے ہی خیال آیا کہ وہ ضرورت سے زیادہ ہی جارح ہو رہا ہے تو اُس نے اپنے لہجے کو کچھ بہتر بناتے ہوئے پوچھا" مسجد میں کیا کرنے آیا تھا؟"

"وہ ، میں۔۔۔! مجھے پیسے چاہیےتھے" لڑکے نے ہکلاتے ہوئے بتانا شروع کیا۔

"ہمارے پاس کچھ نہیں ہے کھانے کو ، پیسے بھی نہیں ہیں" وہ سسکتا جاتا اور بتاتا جاتا۔

"میں نے۔۔۔۔ میری امی نے، میرے بھائی نے ۔۔۔ ہم نے کچھ نہیں کھایا " رو رو کر لڑکے کا بُرا حال تھا اور اُس کی سمجھ نہیں آ رہا تھا کہ وہ یہ سوال جواب کیوں کر رہا ہے۔

"تین دن سے ہمیں پانی کے علاوہ کچھ نہیں ملا، میں نے سوچا مسجد میں جا کر ۔۔ جیسے دوسرے لوگ ۔۔۔ " لڑکا پھر دھاڑیں مار مار کر رونے لگا۔

اُس کے ہونٹوں سے سارے سوال غائب ہو گئے تھے اور آنکھوں میں آنسو چمک رہے تھے۔

پھر اچانک اُس نے آگے بڑھ کر لڑکے کو گلے سے لگا لیا، اور پھر وہ دونوں رونے لگے ۔ جیسے جیسے اُن کا کوئی مر گیا ہو۔ لیکن اُن کا اس دنیا میں تھا ہی کون جو مرتا۔ اور اُن کا کوئی ہوتا تو کیا وہ اس طرح روتے؟

وہ روتے جاتے اور ایک دوسرے کو بھینچتے جاتے کہ جیسےکوئی سالوں برسوں بعد ملا ہو اور اس بات کا یقین ہی نہ آ رہا ہو کہ ملن کا لمحہ واقعی آن پہنچا ہے۔

آس پاس جمع ہوتے بچوں کو دیکھ کر اُسے کچھ ہوش آیا۔ اُس نے لڑکے کو خود سے جدا کیا اور ہتھیلیوں کی پشت سے آنسو پوچھتے ہوئے بولا ۔ "میرے ساتھ آ" اور اُس کا ہاتھ پکڑکر چلنے لگا۔

سائل لڑکا میکانیکی انداز میں اُس کے ساتھ ساتھ چلنے لگا ۔ راستے میں وہ دونوں بالکل خاموش تھے۔کہتے بھی تو کیا۔

اُن کا یہ مختصر سفر ایک چھوٹے سے ہوٹل پر ختم ہوا اور اُس نے لڑکے کو ہوٹل پر ایک تخت پر لا کر بٹھا دیا۔ ادھر اُدھر دیکھنے پر اُسے ایک پانی کا ڈرم نظر آیا۔ اُس نے ڈرم سے پانی جگ میں نکالا اور منہ دھونے لگا۔ منہ ہاتھ دھو کر اُس نے ایک جگ اور بھرا اور لڑکے کو بُلا کر اُس کا منہ بھی دھلوا دیا۔

کچھ تازہ دم ہو کر وہ پھر سے تخت پر بیٹھے تو بیرا اُن کے سر پر نازل ہو چکا تھا۔ "ہاں اُستاد ! کیا لاؤں؟"

"ایک دال فرائی لے آ اور روٹی گرم لانا ۔ " اُس نے بیرے کو دیکھا اور سوچتے ہوئے کہا۔

کچھ ہی دیر میں بیرا کھانا لے آیا۔ کھجور کے پتوں سے بنی رکابی میں تندور کی تازہ روٹیاں اور اسٹیل کی پلیٹ میں چنے کی دال ، فرائی کی ہوئی۔ سائل لڑکے کے آنسو اب تک تھم گئے تھے لیکن اُس کا چہرہ سُرخ ہو رہا تھا۔ اُس نے لڑکے کی طرف دیکھا اور کھانے کی طرف اشارہ کرکے کہا "گرو ، ہو جا شروع۔۔۔!"



لڑکے نے جھجکتے ہوئے ایک نوالہ بنایا اور دال کی پلیٹ سے چھیڑ چھاڑ کرتے ہوئے اپنے منہ میں رکھ لیا۔ نوالے کے منہ میں جاتے ہی اُس کی ساری جھجک رُخصت ہوگئی اور وہ بے صبری سے کھانا کھانے لگا۔ اُسے کوئی خاص بھوک نہیں تھی لیکن لڑکے کا ساتھ دینے کے لئے وہ بھی چھوٹے چھوٹے نوالے لیتا رہا۔









کھانا ختم ہونے پر اُس نے بیرے کو آواز دے کر چائے منگوائی اور مسجد سے فرار اختیار کرنے والے سائل کی طرف متوجہ ہوا۔



"تم مسجد سے بھاگ کیوں گئے تھے۔ "وہ اب تو سے تم پر آ گیا۔

لڑکے نے اُس کی طرف دیکھا اور پھر نظریں جھکا کر کہا "مجھے شرم آگئی تھی۔ میں نے، میرے خاندان والوں نے کسی نے بھی کبھی کسی سے کچھ نہیں مانگا۔ اگر حالات اس قدر خراب نہ ہوتے تو شاید میں مسجد میں اس غرض سے آنے کی ہمت بھی نہ کر پاتا۔"

"شرم ! " اُس نے حیرت اور غصے سے لڑکے کی طرف دیکھا۔

"تمھیں کیوں شرم آ ئی!" اُس کی آواز غیض سے بھرّا رہی تھی۔

"شرم تو تمھارے پڑوسیوں کو آنی چاہیے، تمھارے رشتہ داروں کو آنی چاہیے کہ تمھارے ہاں تین روز سے کھانے کے لالے پڑے ہوئے ہیں اور وہ بے خبر ہیں۔"

"تمھاری پڑوسی اپنی زندگی جی رہے ہیں، کھا رہے پی رہے ہیں عیش کر رہے ہیں۔ کیا اُن کا فرض نہیں کہ اڑوس پڑوس کا بھی حال پوچھیں۔ کس پر کیا گزر رہی ہے۔ کس پر کیا مصیبت آن پڑی ہے" ذرا توقف کے بعد وہ پھر شروع ہوا۔

"شرم تو تمھارے رشتہ داروں کو آنی چاہیے ۔ کوئی تمھیں پوچھنے نہیں آیا" اُس نے زور سے سر کو جھٹکا دیا۔

"کیسی رشتہ داری ہے آج کل کی۔ وقت اچھا ہو تو صبح شام چکر لگائیں اور جہاں بُرے دنوں نے رستہ دیکھاوہیں گدھے کے سر سے سینگ کی طرح غائب ہو جائیں گے۔"

"لعنت ہے ایسی رشتہ داری پر اور لعنت ہےایسے پڑوسیوں پر۔" اُس نے زور سے چائے کا کپ تخت پر پٹخا اور اُٹھ کھڑا ہوا۔

اُس نے ہوٹل کے مالک سے کہہ کر کچھ کھانا لڑکے کے گھر والوں کے لئے بھی پیک کروایا اور بل ادا کرنے کے بعد کچھ پیسے لڑکے کی جیب میں بھی ٹھونس دیے۔



"میں اسی ہوٹل پر بیٹھتا ہوں شام کے بعد ، کبھی بھی کوئی مسئلہ ہو تو میرے پاس آ جانا۔ اور ویسے بھی ملتے رہنا " اُس نے لڑکے کو رخصت کرتے ہوئے کہا۔ " میں ویسے بھی چھڑا چھانٹ ہوں، میرا گزارا جیسے تیسے چل ہی جاتا ہے"۔ اب اُس کے چہرے پر مُسکراہٹ نے جگہ بنا لی تھی۔






*****

​

عصر کی نماز اُس نے ایک اور مسجد میں پڑھی ۔ یہ مسجد بازار کے بیچ و بیچ تھی اور اس میں نمازیوں کی تعداد کہیں زیادہ تھی۔ نماز ختم ہوئی تو اُس نے اپنی درد ناک آواز میں فریاد شروع کر دی۔ آج اُس کی آواز میں الگ ہی کرب تھا۔ اُس کی آنکھوں سے بے تحاشا آنسو بہہ رہے تھے اور اُس کے رٹے رٹے جملے آج تاثیر میں گُندھے ہوئے تھے ۔ اُس کے پیروں میں بچھے رومال پر چھوٹے بڑے نوٹ جمع ہو رہے تھے۔ وہ مستقل رو رہا تھا اور اندر سے ایک اطمینان اُ س کے اندر اُتر رہا تھا کہ رومال پر جمع ہونے والے نوٹ اب اُس کے لئے پہلے سے کہیں زیادہ اہم تھے ۔ اُس کی آنکھوں کے آنسو خوشی سے چمک رہے تھے اور اُس کا پھٹا ہوا دامن ہوا میں لہرا لہرا کر مسرت کا اظہار کر رہا تھا۔






*****





جنوری 14, 2019

 ادب, اردو ادب, افسانہ, افسانہ از محمد احمد, محمد احمد, میری تحریریں, نثر 
غزل : تو اور ترے ارادے 






غزل 




تو اور ترے ارادے
چل چھوڑ مسکرا دے
دل کون دیکھتا ہے
پھولوں سے گھر سجا دے
میں خود کو ڈھونڈتا ہوں
مجھ سے مجھے چھپا دے
سُن اے فریبِ منزل
رستہ نیا سُجھا دے
سوچوں نہ  پھر وفا کا
ایسی کڑی سزا دے
مرتا ہوں پیاس سے میں
تو زہر ہی پلا دے
منظر یہ ہو گیا بس
پردے کو اب گر ادے
نامہ فراق کا ہے 
لا! وصل کا پتہ دے
پھر مائلِ یقیں ہوں
پھر سے مجھے دغا دے
احمدؔ غزل کہی ہے
جا بزم میں سنا دے








محمد احمدؔ

















دسمبر 20, 2018

 ادب, اردو شاعری, شاعری, غزل, غزلیات, محمد احمد, محمد احمد کی غزل 
رئیس فروغ کی دو خوبصورت غزلیں 






غزل
سڑکوں پہ گھومنے کو نکلتے ہیں شام سے
آسیب اپنے کام سے، ہم اپنے کام سے
نشّے میں ڈگمگا کے نہ چل، سیٹیاں بجا
شاید کوئی چراغ اُتر آئے بام سے
غصّے میں دوڑتے ہیں ٹرک بھی لدے ہوئے
میں بھی بھرا ہُوا ہوں بہت انتقام سے
دشمن ہے ایک شخص بہت، ایک شخص کا
ہاں عشق ایک نام کو ہے ایک نام سے
میرے تمام عکس مرے کرّ و فر کے ساتھ
میں نے بھی سب کو دفن کیا دھوم دھام سے
مجھ بے عمل سے ربط بڑھانے کو آئے ہو
یہ بات ہے اگر، تو گئے تم بھی کام سے
ڈر تو یہ ہے ہوئی جو کبھی دن کی روشنی
اُس روشنی میں تم بھی لگو گے عوام سے
جس دن سے اپنی بات رکھی شاعری کے بیچ
میں کٹ کے رہ گیا شعرائے کرام سے
****
پھول زمین پر گرا، پھر مجھے نیند آگئی
دُور کسی نے کچھ کہا، پھر مجھے نیند آگئی
ابر کی اوٹ سے کہیں، نرم سی دستکیں ہوئیں
ساتھ ہی کوئی در کُھلا، پھر مجھے نیند آگئی
رات بہت ہوا چلی، اور شجر بہت ڈرے
میں بھِی ذرا ذرا ڈرا، پھر مجھے نیند آگئی
اور ہی ایک سمت سے، اور ہی اک مقام پر
گرد نے شہر کو چُھوا، پھر مجھے نیند آ گئی
اپنے ہی ایک رُوپ سے، تازہ سخن کے درمیاں
میں کسی بات پر ہنسا، پھر مجھے نیند آگئی
تُو کہیں آس پاس تھا، وہ ترا التباس تھا
میں اُسے دیکھتا رہا، پھر مجھے نیند آگئی
ایک عجب فراق سے، ایک عجب وصال تک
اپنے خیال میں چلا، پھر مجھے نیند آگئی
رئیس فروغ





دسمبر 15, 2018

 ایک شاعر دو غزلیں, رئیس فروغ, غزلیات, منتخب کلام 
سوشل میدیا اسٹیٹس  یا دُکھوں کے اشتہار






سوشل میدیا اسٹیٹس یا دُکھوں کے اشتہار




از : محمد احمدؔ 




پہلے دنیا میں عمومی طور پر دو طرح کے لوگ ہوتے تھے۔ یعنی لوگ دوطرح کے رویّے رکھتے تھے۔ کچھ لوگ ایکسٹروورٹ (باہر کی دُنیا میں جینے والے) ہوتے تھے اور چاہتے تھے کہ جو کچھ اُن پر بیت رہی ہے وہ گا گا کر سب کو بتا دیں ۔ وہ ایک ایک کو پکڑتے اور اپنا غم خوشی اُس کے گوش و گزار کر دیتے اور اس طرح اُنہیں صبر آ جاتا تھا۔ 
دوسری قسم کے لوگ وہ ہوتے جو انٹروورٹ (اپنے دل کی دنیا میں بسنے والے) ہوتے اور جو اپنے دل کی بات اپنے دل میں ہی رکھتے تھے ۔ کسی کو نہ بتاتے کہ اُن پر کیا بیت رہی ہے یا وہ کیا سوچ رہے ہیں۔ دوست احباب اُن کی اُداسی کا سبب پوچھ پوچھ کر مر جاتے لیکن وہ کچھ نہ بتاتے۔ کبھی موسم کا بہانہ کر دیتے تو کبھی طبیعت کا۔ 
لیکن جب سے ہماری زندگیوں میں سوشل میڈیا کی آمد ہوئی ہے ۔ ہم میں سے انٹروورٹ لوگ بہت کم ہی رہ گئے ہیں ۔ جو اپنے دوستوں اور اقرباء سے کچھ نہیں کہہ پاتے وہ بھی سوشل میڈیا پر اپنے غموں کے اشتہار سجا دیتے ہیں۔ اور ایسی ایسی باتیں ادھر اُدھر سے اُٹھا کر چپکا دیتے ہیں کہ اگر وہ بات کوئی اور اپنی طرف سے اُن سے کہے تو اُنہیں معیوب محسوس ہو۔ 
سچی بات تو یہ ہے کہ پہلے دنیا بہت خوبصورت ہوا کرتی تھی۔ پہلے لوگوں کے دُکھ اُن کے دلوں میں ہوتے تھے یا قریبی دوستوں کے سینوں میں۔ لیکن اب ہر شخص کے دُکھ سوشل میڈیا / اسٹیٹس پر جا بجا بکھرے نظر آتے ہیں۔ اور لوگ خوشی کو ضرب دینے اور دُکھوں کو مختصر کرنے کی حکایت بھول چُکے ہیں۔ 
آپ کو ایک دوست کی طرف سے کوئی غلط فہمی ہو گئی ۔ آپ نے سوشل میڈیا سے ڈھونڈ ڈھانڈ کر 19 جلی کٹی تصاویر اور اقوال اپنے فیس بک یا واٹس ایپ اسٹیٹس پر لگا دیے۔ جنہیں 34 لوگوں نے دیکھا اور نہ جانے کیا کیا سوچا۔ 
کچھ نے یہ سوچا کہ نہ جانے آپ کو کیا مسئلہ درپیش ہے اور کچھ نے یہ سوچا کہ یہ دنیا اور اُس کے لوگ اور لوگوں کے رویّے کس قدر بدصورت ہیں اور کچھ نے آپ کے مظلومیت کے فریم میں اپنی تصویر جڑ دی۔ اور نتیجتاً یہ دُنیا مزید ناقابلِ برداشت ہو گئی۔ اور آپ دُکھوں کی ترویج کرنے والے بن گئے۔ اور آپ نے جانے انجانے میں نہ جانے کتنے چہروں سے مُسکراہٹیں چھین لیں۔ 
شام تک آپ کی اپنے دوست کے ساتھ ہو جانے والی غلط فہمی دور ہو گئی اور آپ کے درمیان مُسکراہٹوں کے تبادلے شروع ہو گئے۔ لوگ اب بھی اسٹیٹس دیکھ کر آپ کو زود رنج کہہ رہے ہیں یا دُنیا کو کوس رہے ہیں۔ 
سوال یہ ہے کہ ہم اتنے بے صبرے کیوں ہو گئے کہ معمولی معمولی باتوں پر ہمارےصبر کا پیمانہ چھلک جاتا ہے اور ہمار ے اسٹیٹس رشتے ناطوں اور احباب کے خلاف زہر میں بجھے تیر بن جاتے ہیں اور اُس سے جانے انجانے میں نہ جانے کون کون زخمی ہو جاتا ہے۔سچی بات تو یہ ہے کہ ہمارے رویّوں میں اعتدال کی شدید ضرورت ہے۔ 
سو اسٹیٹس لکھنے یا منتخب کرنے سے پہلے یہ ضرور سوچیے کہ جن پچیس تیس لوگوں نے یہ اسٹیٹس دیکھنا ہے کیا یہ بات میں اُن سب کے سامنے بھی اسی طرح کہہ سکوں گا اگر ہاں تو ضرور لکھیے لیکن اگر آپ کو لگے کہ اُن میں سے ایک بھی شخص سے میں یہ بات منہ در منہ نہیں کہہ سکوں گا تو پھر آپ کو یقیناً سوچنے کی ضرورت ہے کہ اس قسم کے اسٹیٹس بظاہر آپ کو اوجھل رکھتے ہیں لیکن دراصل آپ اپنے جملہ خیالات(اور وقتی جذبات و اشتعالات سمیت) سب کے سامنے عیاں ہو جاتے ہیں۔ 
اسٹیٹس ضرور لگائیے اور جتنے دل چاہے لگائیے مگر زیادہ تر کوشش یہی ہونی چاہیے کہ آپ کے اسٹیٹس دیکھنے والے آپ کے بارے میں اچھی رائے قائم کریں اور آپ کا اسٹیٹس اُن کے من میں مسکراہٹوں کے پھول کھلائے۔ مزید یہ کہ اگر کسی سے شکوہ گلہ بھی کرنا ہے تو مہذب ترین لہجے میں۔ بالکل ایسے ہی جیسے کہ آپ ایک اچھی محفل کے ایک اچھے شریک کی حیثیت سے کیا کرتے ہیں۔











دسمبر 05, 2018

 اخلاقیات, اسٹیٹس, سوشل میڈیا, سوشل میڈیا اخلاقیات, مثبت سوچ 
چراغ حسن حسرت کی دو خوبصورت غزلیں






اردو ادب سے دلچسپی رکھنے والوں کے لئے چراغ حسن حسرت کا نام کسی تعارف کا محتاج نہیں ہے۔ حسرت طرح دار شاعر و ادیب تھے، آپ کا بنیادی شعبہ صحافت تھا اور مزاح نگاری میں بھی کمال انداز رکھتے تھے۔ 
ایک بار حسرت سے مشاعرے میں ماہیا سنانے کی فرمائش کی گئی تو انہوں نے یہ ماہیا سُنایا۔ 
باغوں میں پڑے جھولے
تم بھول گئے ہم کو
ہم تم کو نہیں بھولے
بقول راوی مشاعرے میں داد و تحسین سے چھت کا اُڑ جانا کیا ہوتا ہے وہ ہم نے آج دیکھا۔ 
ہم نے چراغ حسن حسرت کی  دو خوبصورت غزلیں آپ کے لئے منتخب کی ہیں ملاحظہ فرمائیے:








یارب غم ہجراں میں اتنا تو کیا ہوتا 


جو ہاتھ جگر پر ہے وہ دست دعا ہوتا 




اک عشق کا غم آفت اور اس پہ یہ دل آفت 


یا غم نہ دیا ہوتا یا دل نہ دیا ہوتا 




ناکام تمنا دل اس سوچ میں رہتا ہے 


یوں ہوتا تو کیا ہوتا یوں ہوتا تو کیا ہوتا 




امید تو بندھ جاتی تسکین تو ہو جاتی 


وعدہ نہ وفا کرتے وعدہ تو کیا ہوتا 




غیروں سے کہا تم نے غیروں سے سنا تم نے 


کچھ ہم سے کہا ہوتا کچھ ہم سے سنا ہوتا 


****










یہ مایوسی کہیں وجہ سکون دل نہ بن جائے 


غم بے حاصلی ہی عشق کا حاصل نہ بن جائے 




مدد اے جذب دل راہ محبت سخت مشکل ہے 


خیال دورئ منزل کہیں منزل نہ بن جائے 




نہیں ہے دل تو کیا پہلو میں ہلکی سی خلش تو ہے 


یہ ہلکی سی خلش ہی رفتہ رفتہ دل نہ بن جائے 




ہجوم شوق اور راہ محبت کی بلا خیزی 


کہیں پہلا قدم ہی آخری منزل نہ بن جائے 







چراغ حسن حسرت 





نومبر 30, 2018

 اردو شاعری, ایک شاعر دو غزلیں, چراغ حسن حسرت, شاعری, منتخب کلام 
ہمسفر بن کے ہم ساتھ ہیں آج بھی ۔۔۔ 




  


رعنائیِ خیال پر   گنتی کے دو چار گیت ہی موجود ہیں۔ اس کی وجہ یہ ہے کہ رعنائیِ خیال کا مزاج  ایسا ہے کہ اس میں عامیانہ گیتوں کی شاعری  جچتی نہیں ہے ۔ سو بس کچھ گیت جو اپنی شاعری کی وجہ سے انتہائی ممتاز ہیں اور خاکسار کو خاص طور پر پسند ہیں وہ میں  بلاگ میں شامل کیے دیتا ہوں۔ 










آج جو گیت میں بلاگ پر شامل کر رہا ہوں یہ  بھی مجھے بے حد پسند ہے۔ گیت کی شاعری مدن پال کی ہے اور اسے جگجیت سنگھ نے بہت خوب گایا ہے۔ آئیے آپ بھی اس گیت کی شاعری سے لطف اندوز ہوں 






ہمسفر بن کے ہم ساتھ ہیں آج بھی، پھر بھی ہے یہ سفر اجنبی اجنبی​


راہ بھی اجنبی، موڑ بھی اجنبی، جائیں گے ہم کدھر اجنبی اجنبی​


​


زندگی ہو گئی ہے سلگتا سفر، دور تک آ رہا ہے دھواں سا نظر​


جانے کس موڑ پر کھو گئی ہر خوشی، دے کے دردِ جگر اجنبی اجنبی​


​


ہم نے چن چن کے تنکے بنایا تھا جو، آشیاں حسرتوں سے سجایا تھا جو​


ہے چمن میں وہی آشیاں آج بھی، لگ رہا ہے مگر اجنبی اجنبی​


​


کس کو معلوم تھا دن یہ بھی آئیں گے، موسموں کی طرح دل بدل جائیں گے​


دن ہوا اجنبی، رات بھی اجنبی، ہر گھڑی، ہر پہر اجنبی اجنبی​




​






شاعر : مدن لال





نومبر 17, 2018

 شاعری, فلمی گیت, گیت, گیت نگار 
جون ایلیا کی دو خوبصورت غزلیں






غزل








زخمِ امید بھر گیا کب کا


قیس تو اپنے گھر گیا کب کا




آپ اک اور نیند لے لیجئے


قافلہ کُوچ کر گیا کب کا




دکھ کا لمحہ ازل ابد لمحہ


وقت کے پار اتر گیا کب کا




اپنا منہ اب تو مت دکھاؤ مجھے


ناصحو، میں سُدھر گیا کب کا




نشہ ہونے کا بےطرح تھا کبھی


پر وہ ظالم اتر گیا کب کا




آپ اب پوچھنے کو آئے ہیں؟


دل میری جاں، مر گیا کب کا




*****












اے صبح! میں اب کہاں رہا ہوں
خوابوں ہی میں صرف ہو چکا ہوں
کیا ہے جو بدل گئی ہے دنیا
میں بھی تو بہت بدل گیا ہوں
میں جُرم کا اعتراف کر کے
کچھ اور ہے جو چھُپا گیا ہوں
میں اور فقط اسی کی تلاش
اخلاق میں جھوٹ بولتا ہوں
رویا ہوں تو اپنے دوستوں میں
پر تجھ سے تو ہنس کے ہی ملا ہوں
اے شخص! میں تیری جستجو میں
بےزار نہیں ہوں، تھک گیا ہوں
 




جون ایلیا 





نومبر 05, 2018

 ایک شاعر دو غزلیں, جون ایلیا, غزل, غزلیات, منتخب کلام, میری پسند 
اپنے روز مرہ کاموں کی فہرست بنائیں






فہرستِ امورِ ضروری




اپنے روز مرہ کاموں کی فہرست بنائیں


اگر آپ اپنے روز مرہ کے کاموں کی فہرست مرتب نہیں کرتے اور اُس کے باوجود آپ کے سب کام ٹھیک ٹھاک اور اپنے وقت پر ہو جاتے ہیں تو یہ تحریر آپ کے لئے نہیں ہیں۔ آپ بالکل ٹھیک جا رہے ہیں آپ اپنے کام پر توجہ رکھیے اور دوسروں کو بھی یہ گُر سکھائیے۔ 
لیکن اگر آپ کے کام بروقت نہیں ہو پاتے اور بہت سے کام آپ کے ذہن سے نکل جاتے ہیں تو آپ کو چاہیے کہ روزانہ یا کم از کم ہفتے میں دو تین بار کاموں کی فہرست مرتب کریں اور گاہے گاہے اُس کو دیکھتے رہیے تاکہ آپ کو یاد رہے کہ کون سا کام ہو چکا ہے اور کون سا کام ابھی باقی ہے۔ 
فہرست امورِ ضروری مرتب کرتے ہوئے درج ذیل باتوں کا خیال رکھنا ضروری ہے۔ 




کام کی حیثیت:


کام چھوٹا ہو یا بڑا اُسے آپ کی فہرست میں جگہ ضرور ملنی چاہیے۔ اکثر ہم چھوٹے کاموں کو فہرست میں جگہ نہیں دیتے کہ اسے کیا لکھنا ۔لیکن دراصل چھوٹے چھوٹے کام نہ ہو تو اُن کی وجہ سے بہت سے بڑے بڑے معاملات رُکے رہتے ہیں۔ اس لئے یا تو چھوٹے چھوٹے کاموں کو فوراً کر لیا جائے یا پھر فہرست میں لکھ لیا جائے۔ 




کام اگر بڑا ہو تو ہمیں چاہیے کہ اُسے چھوٹے چھوٹے حصوں میں تقسیم کر لیں اس سے ہمیں کام کو نمٹانے میں آسانی ہوگی۔ کسی دانش مند نے کہا ہے کہ اگر آپ پہاڑ کو سرکانا چاہتے ہیں تو ذروں کو سرکانے کا فن سیکھیے۔ 


مثلاً اگر آپ گھر میں ہونے والی ایک تقریب کے انتظامات کو اپنی کاموں کی فہرست میں جگہ دینا چاہتے ہیں تو ایک دم سے تقریب کا نام لکھ دینے سے بات نہیں بنے گی۔ بلکہ آپ کو چاہیے کہ انتظامات کو مختلف حصو ں میں تقسیم کر لیں۔ مثال کے طور پر ، دعوت ناموں کی تقسیم یا فون کالز، بازار سے منگوانے کے لئے سامان کی فہرست، گھر کی صفائی ستھرائی اور سجاوٹ کا کام وغیرہ وغیرہ۔ اسی طرح ان کاموں کو مزید ٹکڑوں میں بانٹا جا سکتا ہے۔ 




ترجیحات:


ہماری فہرست میں کاموں کی ترجیح بہت اہم چیز ہے ۔ یعنی ہمیں یہ پتہ ہونا چاہیے کہ کون سا کام زیادہ اہم اور ہے کون سا کم اہم ہے ۔ یا وقت کے حساب سے کون سا کام پہلے کرنا ضروری ہے اور کون سا کام ایساہے جسے بعد میں بھی کیا جا سکتا ہے۔ 
سو ہر کام کے سامنے اُس کے ترجیح ضرور لکھیں مبادا ہم کم اہمیت کے کاموں میں سارا وقت کھپا دیں اور اہم کام رہ جائیں۔ سو جو کام سب سے زیادہ اہم ہو اُس کے سامنے ترجیح ایک (1) لکھ لیں اور جو اُس سے کم اہمیت کا ہو اُس کے سامنےدو (2) لکھ لیا جائے اور اسی طرح ایک سے پانچ تک سب کاموں کی ترجیحات متعین کر لی جائیں۔ 




معیاد اور دورانیہ 


کچھ کام ایسے ہوتے ہیں کہ جو ہمیں ایک خاص وقت تک مکمل کرنے ہوتے ہیں ۔ جیسا کہ طالب علموں کے اسائنمنٹ وغیرہ ۔ لیکن عام طور پر یہ ہوتا ہے کہ مقررہ وقت یا تاریخ ہمیں مہمیز کرنے کے بجائے سست کرد یتی ہے اور ہم میں سے اکثر یہ سوچتے ہیں کہ ابھی وقت ہے اور کر لیں گے آرام سے۔ لیکن یہی سوچتے سوچتے بہت وقت گزر جاتا ہے اور اچانک ہمیں خیال آتا ہے کہ مقرررہ وقت پورا ہونے میں بس ذرا سی کسر رہ گئی ہے۔ پھر ہم جلدی جلدی میں اُلٹا سیدھا کام کرتے ہیں اور جیسے تیسے جان چھڑا لیتے ہیں ۔ 
پارکنسن کے مطابق:
Work expands to fill the time available for its completion
یعنی کام عموماً تمام تر میسر وقت میں پھیل جاتا ہے اور وقت کا ایک بڑا حصہ ایک ایسے کام میں کھپ جاتا ہے کہ جو دراصل بہت کم وقت چاہتا ہے۔ 
اس بات کو مدِ نظر رکھتے ہوئے کام کو لکھتے ہوئے ہمیں اُس کی ڈیڈ لائن کے ساتھ ساتھ اُس کے لئے درکار وقت کا تعین کرنا بھی ضروری ہے ۔ فرض کیجے کہ ایک اسائنمنٹ مکمل کرنے کے لئے آپ کو تین سے پانچ گھنٹے درکار ہیں اور اُس کی ڈیڈ لائن ایک مہینے بعد کی ہے۔ اگر آپ کام کے ساتھ صرف ڈیڈ لائن لکھیں گے تو زیادہ تر اُمید یہی ہے کہ یہ تین سے پانچ گھنٹے کا اسائنمنٹ پورے مہینے پر پھیل جائے اور آخر میں کام بھی معیار ی نہ ہو۔ سو ہمیں چاہیے کہ کام کے ساتھ کام کی ڈیڈ لائن اور اندازاً درکار وقت بھی ضرور لکھیں۔ 




کب اور کہاں


بہت سے کام صرف اس لئے پورے نہیں ہوتے کہ وہ شروع نہیں ہو پاتےاور وہ روز بروز ٹلتے رہتے ہیں اور مہینے بیت جاتے ہیں ۔ سو ایسے کاموں کو لکھتے وقت دو باتیں اور طے کر لیجے اور وہ دو باتیں ہیں کب اور کہاں؟ 
فرض کیجے کوئی کام کئی ہفتوں سے ٹل رہا ہے اور آپ سوچتے ہیں کہ اسے بھی کرنا ہے تو پھر آپ سب سے پہلے یہ فیصلہ کریں کہ آیا آپ یہ کام کرنا بھی چاہتے ہیں یا نہیں۔ اگر نہیں کرنا چاہتے تو اپنی فہرست میں اس کام پر خطِ تنسیخ پھیر دیجے تاکہ آپ کے ذہن کا بوجھ ہلکا ہو سکے ۔ یا اگر آپ اس کام کو واقعتاً کرنا چاہتے ہیں تو پھر اس کے کرنے کے لئے وقت ، دن، تاریخ کا تعین کر لیں اور اگر کسی جگہ کا تعین بھی ضروری ہو تو وہ بھی کر لیجے۔ ایسا کرنے سے وہ کام ضرور ہو جائے گا۔ 




کیسے


ضروری امور کی فہرست کیسے بنائیں ؟ یوں تو یہ فہرست بنانے کے لئے کاغذ کا ایک تراشہ اور قلم یا پنسل ہی کافی ہیں لیکن آپ یہ کام کرنے کے لئے کوئی ڈائری بھی استعمال کر سکتے ہیں۔ اگر آپ کسی ایک جگہ ٹک کر نہیں بیٹھتے تو بہتر ہو گا کہ آپ ایک پاکٹ ڈائری میں یہ فہرست بنائیں۔
اگر آپ اینڈرائڈ فون استعمال کر تے ہیں تو کچھ ایپس آپ کو اس قسم کی لسٹ بنانے میں مدد دے سکتی ہیں۔ آپ چاہیں تو 
کلر نوٹ
 یا اسی انواع کی دیگر ایپس استعمال کر سکتے ہیں۔ یا ونڈوز پر
 اسٹکی نوٹس
 بھی استعمال کیے جا سکتے ہیں۔ 
آخر میں سب سے اہم بات، اور وہ یہ ہے کہ اگر آپ اس ڈائری کو بار بار دیکھ کر اپنی کارکردگی کا جائزہ نہیں لیتے اور اسے ہاتھ ہاتھ کے ہاتھ اپڈیٹ یعنی تازہ نہیں کرتے تو پھر یہ سب مشقت بے کار جائے گی۔ یاد رکھیے کہ پودا لگانا صرف ایک دن کا کام ہے لیکن اسے پانی روز دینا پڑتا ہے۔ 



اکتوبر 06, 2018

 تحریک, فہرست, کام, کامیابی کے راز, محمد احمد, میری تحریریں, نثر 
واجدہ تبسم کی دو خوبصورت غزلیں





واجدہ تبسم کا نام شاید آپ نے بطورِ افسانہ نگار سنا ہو لیکن امر واقعہ یہ ہے کہ انہوں نے شعر بھی کہےہیں ۔ تاہم ان کی شاعری انٹرنیٹ پر نظر نہیں آتی۔ واجدہ تبسم اپنے زمانے کی بہت معروف افسانہ نگار رہی ہیں اور انہوں نے کئی ایک معروف افسانے رقم کیے ہیں اور وہ افسانہ نگاروں میں ایک مخصوص مزاج کے حوالے سے پہچانی جاتی ہیں۔ اُن کی کتابوں میں اترن، بند دروازے ، پھول کھلنے دو، جیسے دریا، ساتواں پھیر، اور شہر ممنوع شامل ہیں۔ ذیل میں اُن کی دو غزلیں قارئین کے ذوق کے لئے پیش کی جا رہی ہیں۔ 









کیسے کیسے حادثے سہتے رہے



پھر بھی ہم جیتے رہے ہنستے رہے







اس کے آ جانے کی امیدیں لیے



راستہ مڑ مڑ کے ہم تکتے رہے







وقت تو گزرا مگر کچھ اس طرح



ہم چراغوں کی طرح جلتے رہے







کتنے چہرے تھے ہمارے آس پاس



تم ہی تم دل میں مگر بستے رہے







****







یا تو مٹ جائیے یا مٹا دیجیے



کیجیے جب بھی سودا کھرا کیجیے







اب جفا کیجیے یا وفا کیجیے



آخری وقت ہے بس دعا کیجیے







اپنے چہرے سے زلفیں ہٹا دیجیے



اور پھر چاند کا سامنا کیجیے







ہر طرف پھول ہی پھول کھل جائیں گے



آپ ایسے ہی ہنستے رہا کیجیے







آپ کی یہ ہنسی جیسے گھنگھرو بجیں



اور قیامت ہے کیا یہ بتا دیجیے





واجدہ تبسم





اکتوبر 05, 2018

 اردو شاعری, ایک شاعر دو غزلیں, شاعری, منتخب کلام 
 زندہ رہیں تو کیا ہے جو مر جائیں ہم تو کیا 






غزل 




زندہ رہیں تو کیا ہے جو مر جائیں ہم تو کیا 


دنیا سے خامشی سے گزر جائیں ہم تو کیا 




ہستی ہی اپنی کیا ہے زمانے کے سامنے 


اک خواب ہیں جہاں میں بکھر جائیں ہم تو کیا 




اب کون منتظر ہے ہمارے لیے وہاں 


شام آ گئی ہے لوٹ کے گھر جائیں ہم تو کیا 




دل کی خلش تو ساتھ رہے گی تمام عمر 


دریائے غم کے پار اتر جائیں ہم تو کیا 




منیر نیازی 





ستمبر 24, 2018

 اردو شاعری, سدا بہار شاعری, غزل, غزلیات, معروف غزلیں, منتخب کلام, منیر نیازی, میری پسند 
ایک شاعر کے دو متضاد اشعار




اللہ تعالیٰ نے انسان کو بہت عجیب و غریب بنایا ہے ۔ یہ بہ یک وقت متضاد خیالات میں گھرا رہتا ہے ۔ اس میں نیکی اور بدی ایک ساتھ قیام پذیر رہتی ہے اور یہ اکثر اُمید و نا اُمیدی کے مابین کہیں بہتا نظر آتا ہے۔ مجھے آج جناب پیرزادہ قاسم کے دو اشعار ایک ساتھ یاد آئے جو دیکھا جائے تو ایک دوسرے کے بالکل متضاد ہیں۔ لیکن انسانی زندگی اسی مد و جزر کا نام ہے۔
اشعار یہ ہیں۔
اسیر کب یہ قفس ساتھ لے کے اُڑتے ہیں
رہے جو طاقتِ پرواز پر میں رہنے دو
عجب نہ تھا کہ قفس ساتھ لے کے اُڑ جاتے
تڑپنا چاہیے تھا، پھڑپھڑانا چاہیے تھا
 


اب میں یہ سو چ رہا ہوں کہ شاعر نے ان میں سے پہلے کون سا شعر کہا ہوگا۔ اور کیا شاعر کو خود بھی اس بات کا احساس ہوگا کہ اس کے یہ دو اشعار بالکل ایک دوسرے کے متضاد ہیں؟ 



ستمبر 19, 2018

 اشعار, پیرزادہ قاسم, متضاد اشعار 
کراچی کی بس میں سفر ہو رہا ہے






کراچی کی بس میں سفر ہو رہا ہے




نظم
 




گریباں پسینے میں تر ہو رہا ہے
کمر بند گردن کے سر ہو رہا ہے
سفینہ جو زیر و زبر ہو رہا ہے
اُدھر کا مسافر اِدھر ہو رہا ہے
جو دیوار تھی اس میں در ہو رہا ہے
کراچی کی بس میں سفر ہو رہا ہے
کوئی پہلواں سیٹ میں دھم گیا ہے
بہت بھی گیا تو بہت کم گیا ہے
کوئی ہاتھ پتلون میں جم گیا ہے
کوئی ناک دیوار پہ تھم گیا ہے
کوئی سرو قد مختصر ہو رہا ہے
کراچی کی بس میں سفر ہو رہا ہے
جواں کچھ سرِ پائے داں اور بھی ہیں
دریچوں میں سروِ رواں اور بھی ہیں
قطاروں میں بیوی میاں اور بھی ہیں
ابھی عشق کے امتحاں اور بھی ہیں
ہجوم اور بھی معتبر ہو رہا ہے
کراچی کی بس میں سفر ہو رہا ہے
وہ اک پیل تن یوں سمٹ کر کھڑا ہے
کہ پیٹ اس کا دھڑ سے الگ جا پڑا ہے
کسی کی گھڑی پر کسی کا گھڑا ہے
مقدر کو دیکھو کہاں جا لڑا ہے
تماشا سرِ رہگزر ہو رہا ہے
کراچی کی بس میں سفر ہو رہا ہے
جو خوش پوش گیسو سنوارے ہوئے تھا
بہت مال چہرے پہ مارے ہوئے تھا
بڑا قیمتی سوٹ دھارے ہوئے تھا
گھڑی بھر میں سب کچھ اتارے ہوئے تھا
بے چارے کا حلیہ دگر ہو رہا ہے
کراچی کی بس میں سفر ہو رہا ہے
کوئی بے خبر گُل فشاں ہو گئی ہے
تو لاری کی لاری جواں ہو گئی ہے
طبیعت اچانک رواں ہو گئی ہے
ملاقات اُن سے کہاں ہو گئی ہے
نظر سے طوافِ نظر ہو رہا ہے
کراچی کی بس میں سفر ہو رہا ہے
کبھی پیش سے گھٹ کے پس ہو گئی ہے
کسی پیچ میں پیچ کس ہو گئی ہے
چلی ہے تو بانگِ جرس ہو گئی ہے
رکی ہے تو ٹھَس ہو کے بَس ہو گئی ہے
نہیں ہو رہا ہے مگر ہو رہا ہے
کراچی کی بس میں سفر ہو رہا ہے
جو کالر تھا گردن میں، 'لر' رہ گیا ہے
ٹماٹر کے تھیلے میں 'ٹر' رہ گیا ہے
خدا جانے مرغا کدھر رہ گیا ہے
بغل میں تو بس ایک پر رہ گیا ہے
کوئی کام ہم سے اگر ہو رہا ہے
کراچی کی بس میں سفر ہو رہا ہے
 




سید ضمیر جعفری

















ستمبر 08, 2018

 سید ضمیر جعفری, ظریفانہ کلام, نظم 
ہم نے پہلے دیکھ رکھے ہیں یہ تیرے سبز باغ






غزل






عادتاً دیکھو تو دیکھو ہر سویرے سبز باغ


بقعہء اُمید میں ڈالیں نہ ڈیرے سبز باغ




اے مرے ہمدم اُلجھتا کیوں ہے تو مجھ سے بھلا


مختلف ہیں بس ذرا سے تیرے میرے سبز باغ




ہاتھ نیچے کرفسوں گر، مت ہمیں پاگل بنا


ہم نے پہلے دیکھ رکھے ہیں یہ تیرے سبز باغ




میں بھی ہوں محوِ تغافل، تو بھی ہے غفلت گزیں


میرے خوابوں سے کہاں بہتر ہیں تیرے سبز باغ




رات اک شب خون میں گزری مگر شاباش ہے


دیکھنے والوں نے دیکھے منہ اندھیرے سبز باغ




ساحر ِ شب تیرے فن کا معترف ہوں، واقعی


دلکش و رنگیں بہت ہیں سب یہ تیرے سبز باغ




اے خدا میرے چمن کو خیر خواہوں سے بچا


ایک نخلِ زرد اور اتنے لُٹیرے سبز باغ




ہم نے سینچا خود سرابوں سے انہیں احمدؔ، سو اب


دشت دل میں اٹ گئے دسیوں گھنیرے سبز باغ








محمد احمدؔ













ستمبر 01, 2018

 غزل, غزلیات, محمد احمد, محمد احمد کی غزل, میری شاعری 
شادیٔ مرگ ِ شاعری






شادیٔ مرگ ِ شاعری 




(شادی اور شاعری)



کہتے ہیں شاعر کو شادی ضرور کرنی چاہیے، کہ اگر بیوی اچھی مل جائے تو زندگی اچھی ہو جائے گی ورنہ شاعری اچھی ہو جائے گی۔ موخر الذکر صورت تو اللہ نہ کرے کسی کے ساتھ پیش آئے لیکن اول الذکر صورت میں بھی آنے والی آپ کو محرومِ محض نہیں کرتی بلکہ اُس کی کوشش ہوتی ہے کہ شاعری کا بھی دال دلیہ چلتا رہے۔ اب یہ آپ پر منحصر ہے کہ دال دلیا پر صبر شکر کریں یا کوئی اور نیا طوطا پال لیں۔ یہ البتہ ذہن میں رہنا چاہیے کہ طوطا دال دلیے سے الرجک ہوتا ہے اور ہری مرچیں چبانے کو ہی اپنے لئے باعث صد افتخار گردانتا ہے۔ طوطا پالنے کی نسبت بکری پالنا ذرا آسان ہے اور تحریک کے لئے مشہور مثل بھی موجود ہے کہ "غم نداری بُز بخر" یعنی اگر آپ کو کوئی غم نہیں ہے تو بکری پال لیجے ۔ تاہم بکری سے ملنے والے غموں کے خام مال سے آپ عاشقانہ اور درد بھری شاعری کرنے کے قابل ہو جائیں تو ہم سفارش کریں گے کہ اس صدی کا سب سے بڑا مبالغہ آرائی اور مغالطہ فرمائی کا ایوارڈ آپ کو ہی دیا جائے۔









جیسا کہ ہم نے بتایا کہ شادی کی صورت میں آپ غم و آلام سے محرومِ محض ہو کر نہیں رہ جاتے بلکہ کچھ نہ کچھ راشن آپ کو ملتا ہی رہتا ہے ۔ اور اسی پر اکتفا کرکے ہمارے ہاں مزاحیہ شاعر اپنے غموں پہ روتے ہیں لے کر "کسی" کا نام۔ یعنی بیگم کا نام۔ مزاحیہ شاعروں سے اکثر یہ سوال پوچھا جاتا ہے کہ آپ کی شاعری صرف بیگم صاحبہ کے ارد گرد ہی کیوں گھومتی ہے تو وہ مسکرا کر کہتے ہیں کہ زندگی کا لطف انہی کھٹی میٹھی باتوں میں ہے۔ اور دل میں کہتے ہیں کہ :






یہ درد کے ٹکڑے ہیں، اشعار نہیں ساغر

ہم کانچ کے دھاگوں میں زخموں کو پروتے ہیں



ہمارا خیال ہے کہ اکثر سنجیدہ شاعر ،شادی کے بعد مزاحیہ شاعری صرف اس لئے کرنے لگتے ہیں کہ اُن کے خیالات پر گرفت ہونے لگے تو وہ کھسیا کر کہیں کہ بھئی یہ تو مزاحیہ شاعری ہے اور مزاحیہ شاعری ایسی ہی ہوتی ہے۔ یعنی بزبانِ حال کہتے نظر آتے ہیں کہ :





اشعار کے پردے میں ہم "کِن" سے مخاطب ہیں 

اللہ کرے ہرگز وہ جان نہیں پائیں 





کچھ لوگ البتہ شادی کے بعد بھی سنجیدہ شاعری ہی کرتے ہیں لیکن حالات کی ستم ظریفی کے سبب سامعین اُن کی شاعری پر ہنسنے لگتے ہیں اور وہ بے چارے تلملاتے ہوئے مسکراتے ہیں اور مسکرا کر کہتے ہیں کہ یہ مزاحیہ کلام ہی تھا۔ 



یوں تو ہماری قوم کے لوگ اتنے سفاک اور ظالم نہیں ہیں کہ دوسروں کے غموں پر ہنسنا شروع کر دیں لیکن کیا کیا جائے کہ شادی شدہ لوگوں کے دُکھ کنواروں کو سمجھ نہیں آتے سو وہ کچھ نہ سمجھتے ہوئے مسکرا دیتے ہیں اور شادی شُدہ لوگ چونکہ خود بُھگت کر بیٹھے ہوتے ہیں سو اُن کی ہنسی خودبخود نکل جاتی ہے۔ 



شادی شدہ شاعروں کو ہمارا مشورہ یہ ہے کہ وہ اپنی بیاض بیگموں سے چھپا کر رکھیں کہ اگر وہ غریب ملی نغمہ بھی لکھیں گے تو اُس پر بھی اُن کی گرفت ہو سکتی ہے کہ ملی نغمہ تو چلو ٹھیک ہے لیکن اس میں فضا، کہکشاں، خوشبو اور چاندنی وغیرہ کا اس قدر ذکر کیوں ہے۔ اب اُنہیں کوئی کیا سمجھائے کہ ہمارے ہاں ایسے تمام الفاظ جو لطافت اور خوبصورتی کے استعارے ہوتے ہیں اُنہیں لڑکیوں کے ناموں کے لئے چُن لیا جاتا ہے یہاں تک بھی ٹھیک ہے لیکن افسوس یہ ہے کہ یہی لڑکیاں آگے جا کر بیویاں بن جاتی ہیں اور تمام تر جمالیاتی احساسات اور لطافتوں سے عاری و بھاری ہو جاتی ہیں۔ 



اگر آپ ایک خاتون ہیں او ر ابھی تک یہ تحریر پڑھ رہی ہیں تو ہم اس بات کا اعتراف ضرور کریں گے کہ خواتین میں جمالیاتی حس ختم ہر گز نہیں ہوتی بلکہ اُن بے چاریوں کا مقصد صرف شوہروں کی "آؤٹ آف دی باکس" جمالیاتی حسیات کا قلعہ قمہ کر نا ہوتا ہے، جو کچھ ایسا غلط بھی نہیں ہوتا۔ 



یہ بھی ضروری نہیں ہے کہ ہر شادی شدہ شاعر ملی نغمے ہی لکھ رہا ہو ۔ سو شاعروں کی بیویوں کو بھی اُن پر ظاہر ہونے والے جنوں کے آثار پر نظر رکھنی چاہیے اور یہ بھی دیکھنا چاہیے کہ اُن کے شوہرِ نامدار کو کون دیوانہ بنا رہا ہے۔ اس کی اشد ضرورت اسلئے بھی ہے کہ اس قسم کے دیوانے "بکار خیر "کافی ہشیار ہوتے ہیں۔ 



کچھ عاشقانہ شاعری کرنے والے ایسے بھی ہوتے ہیں کہ جن کی شاعری پر شادی سے کوئی خاص فرق نہیں پڑتا ۔ تاہم اس بارے میں ہم کچھ وثوق سے نہیں کہہ سکتے کہ ایسے حضرات قفس کو ہی آشیاں سمجھ بیٹھتے ہیں یا قفس کی تیلیوں کو دریچہ کور (window blinds) اور دریچہ کور کو پردہء سیمیں سمجھتے ہوئے اپنے تصورات کی دنیا کو مجسم کر لیتے ہیں۔ اور غالباً بڑے غرّے سے یہ کہتے ہوں گے کہ:





اے پردہ نشین تم کو یہ پردہ مبارک ہو

ہم اپنے تصور میں تصویر بنا لیں گے



اور یہ بھی کہ :





ہم پہ تو وقت کے پہرے ہیں "فلاں" کیوں چپ ہے



بہرکیف ،تمام گفتگو کو سمیٹتے ہوئے ہم بہ استفادہء شکیب تمام شادی زدہ شعراء کو مشورہ دیں گے کہ:





شاعری کیجے کہ یہ فطرتِ شاعر ہیں شکیب

جالے لگ جاتے ہیں جب بند مکاں ہوتا ہے



گفتگو کی اجازت تو ویسے بھی آپ کو خال خال ہی ملتی ہوگی۔ 





اگست 16, 2018

 شاعری, طنز و مزاح, محمد احمد, نثر, نثرِ لطیف, نثرِ لطیف از محمد احمد 
اُس راہ پہ جانے سے پہلے اسباب سنبھال کے رکھ لینا






غزل




اُس راہ پہ جانے سے پہلے اسباب سنبھال کے رکھ لینا


کچھ اشک فراق سے لے لینا، کچھ پُھول وصال کے رکھ لینا




اک عُمر کی محرومی اپنے سِینے میں چُھپانا مشکل ہے


جب حدِّ وضاحت آ جائے یہ تِیر نکال کے رکھ لینا




اک حیرت دل میں جھانکے گی آنکھوں میں ستارے ٹانکے گی


جو آنسو تم پر بھاری ہوں دامن میں اُچھال کے رکھ لینا




اک ایسی چُپ طاری کرنا جیسے گویائی سے عاری ہو


خاموشی کے گہوارے میں آوازیں پال کے رکھ لینا




چہرے سے خوشی ثابت کرنا جیسے ہر دُکھ سے غافل ہو


ہاں بابِ تخاطب آئے تو الفاظ ملال کے رکھ لینا




وہ شام بہت جلد آئے گی جو تم کو تم سے ملائے گی


اُس شام تم اپنی آہوں سے کچھ نغمے ڈھال کے رکھ لینا




اس کارِ جہاں کی وحشت پر جب کوئی دستاویز لکھو


سب سے آخر میں کچھ صفحے اپنے احوال کے رکھ لینا




تائید کے سنّاٹے سے اُٹھو، تردید کے شور میں آ جاؤ


اک تلخ جواب سے بہتر ہے الزام سوال کے رکھ لینا




یہ خوابوں، زخموں، داغوں کی ترتیب مناسب ہے لیکن


اس زادِ سفر میں عزمؔ کہیں کچھ صدمے حال کے رکھ لینا




عزم بہزادؔ





جولائی 20, 2018

 اردو شاعری, شاعری, عزم بہزاد, غزل, غزلیات, میری پسند 
تو مِرا انتخاب ہے شاید






ایک شخص نے کسی بزرگ سے پوچھا کہ اگر سب کچھ تقدیر میں ہی لکھا ہے تو پھر انسان کا اختیار کیا معنی رکھتا ہے۔ بزرگ نے اُس شخص سے کہا کہ تم اپنا ایک پیر اوپر اُٹھاؤ۔ تو اُس نے پیر اوپر اُٹھا لیا، پھر بزرگوار نے فرمایا کہ اب دوسرا پیر بھی اُٹھا لو تو وہ شخص ہڑبڑا گیا اور کہنے لگا دوسرا پیر کیسے اُٹھاؤں۔ بزرگ نے کہا بس یہی تیرا اختیار ہے یعنی ایک پیر تو اپنی مرضی سے اُٹھا سکتا ہے اور تجھ سے اس ایک قدم کی بابت ہی پرسش ہونی ہے۔ 




میں سوچتا ہوں کہ یہ نصف اختیار تو اُس مالک نے دیا ہے کہ جو اپنے بندے پر مہربان ہے۔ لیکن ہمارے ظالم اور جابر سیاسی اور نام نہاد جمہوری نظام نے لوگوں کو اتنا اختیار بھی نہیں دیا۔ ہر پانچ سال بعد انتخابات ہوتے ہیں اور عوام کو یہ باور کروایا جاتا ہے کہ اُنہوں نے اگلے پانچ سال کے لئے اپنے نمائندوں کا انتخاب کرنا ہے۔ عوام کی ایک بڑی تعداد پولنگ اسٹیشن پر جاتی بھی ہے اور اُن میں سے کچھ اپنی مرضی کے نمائندوں کو ووٹ ڈالنے میں کامیاب بھی ہو جاتی ہے۔ تاہم یہ اُن کی خام خیالی ہی ہوتی ہے کہ اُن کے ووٹ سے آئندہ سیٹ اپ میں کوئی خاص فرق پڑے گا۔ 




ہمارے سیاسی و انتخابی نظام میں بہت سی خامیاں ہیں۔ اور اکثر خامیاں ایسی ہیں کہ جن کی وجہ سے انتخابات کا مقصد ہی فوت ہو جاتا ہے۔ 




جمہور کا انتخابی شعور




جمہوریت گنتی جانتی ہے یعنی جمہوریت کی نظر میں دس ہاتھی اور دس لگڑ بگے ایک برابر ہیں ۔ جہاں عدد ہی سب کچھ ہے اور عددی برتری چیونٹیوں کو چیتوں پر حکمران ٹھہرا سکتی ہے وہاں کیا حکومت بنے گی اور کیسے چلے گی سب سمجھ سکتے ہیں۔ ایسے میں جس ملک کی شرحِ خواندگی شرمناک حد تک کم ہو وہاں ووٹ دینے والے کی اپنی قابلیت پر ہی سوال اُٹھتا ہے کہ وہ کسے منتخب کرے گا اور انتخاب کرتے وقت اُس کی ترجیحات کیا ہوں گی۔ 




اگر آپ کو اس بات کی حقانیت پر یقین نہ ہو تو ذرا پاکستانیوں کا ٹریک ریکارڈ دیکھ لیجے جہاں بیشتر ووٹ تعصب کی بنیاد پر پڑتے ہیں۔ جہاں کہیں ہماری برادری کا آدمی، ہماری زبان بولنے والا یا ہمارے شہر کا بندہ کھڑا ہو تو پھر ووٹ اُسی کا ہے۔ اُس شخص کی قابلیت کیا ہے ، کردار کیسا ہے اور اُس کی اگلی پچھلی کارکردگی کیسی ہے سب باتیں پسِ پشت ڈال دی جاتی ہیں۔ پھر تعصب تو رہا ایک طرف یہاں تو ایک پلیٹ بریانی ہی ووٹ کا فیصلہ کرنے میں قاطع بُرہان ثابت ہوتی ہے۔ 




سیاسی جماعتوں میں طاقت کے استعمال کا رجحان 




ہمارے ہاں کم و بیش ہر سیاسی جماعت کے پاس اپنا کرمنل ونگ ہوتا ہے۔ ہر سیاسی جماعت نے اپنے غنڈے، اپنے لٹھیت رکھے ہوئے ہوتے ہیں ۔ جو ہر تنازعہ کا فیصلہ اسلحہ اور زورِ بازو پر کرنے کا ہنر جانتے ہیں اور قانون نافذ کرنے والے ادارے ان کی طرف سے آنکھ بند کیے رکھنے کو ہی اپنا فرض سمجھتے ہیں۔ نتیجتاً کوئی شریف آدمی انتخابات لڑنے کا سوچ بھی نہیں سکتا۔ بافرض محال اگر کوئی شخص ان زور آور جماعتوں کی مخالفت میں کمر بستہ ہو ہی جائے تو پھر اُسے ان سیاسی جماعتوں کے بد فطرت غنڈے نشانِ عبرت بنا دیتے ہیں ۔ آپ خود بتائیے کہ ایسی سیاسی جماعتیں انتخابات جیت کر کون سا کارنامہ سر انجام دیتی ہیں۔ 










انتخابی مہمات میں دھن دولت کا بے تحاشا استعمال 




ہمارے ہاں انتخابی مہم چلانے کے لئے تمام تر جماعتیں لاکھوں نہیں کروڑوں، اربوں روپے خرچ کرتی ہیں ۔ ایک ایک جلسے پر کروڑوں روپے خرچ ہوتے ہیں۔ پوسٹرز ، بینرز، جلسے کے انتظامات، ٹرانسپورٹ، بریانی کی دیگیں اور لفافے۔ یہی سب کچھ ریلیوں اور دھرنوں میں ہوتا ہے۔ سوال یہ پیدا ہوتا کہ آخر اتنا پیسہ ان جماعتوں کے پاس سے آتا کہاں سے ہے کہ ان لوگوں کےٹیکس گوشوارے تو اُنہیں سفید پوش ثابت کرنے میں بھی ناکام ہو جاتے ہیں۔ 




پھر دوسری بات یہ ہے کہ پانی کی طرح پیسہ بہا کر اقتدار میں آنے والوں کا مطمحِ نظر آخر ہوتا کیا ہے۔ کیا یہ سب اتنے ہی سیدھے ہیں کہ عوام کی خدمت کے لئے مرے جا رہےہیں یا پھر اقتدار ان کی "سرمایہ کاری" کا پھل کھانے کا نام ہے۔ 




اب آپ بتائیے کیا کوئی غریب آدمی اپنی پارٹی بنانے یا انتخابات لڑنے کا سوچ بھی سکتا ہے ۔ یقینا ً نہیں۔ جب تک یہی نظام ہے اُسے سوچنا بھی نہیں چاہیے۔




غیر شفاف انتخابی عمل 




پاکستان وہ ملک ہے کہ جہاں ووٹر کے ہاتھ سے بیلٹ پرچی لے کر اُسے کہا جاتا ہے کہ آپ آرام سے گھر جائیے آپ کا ووٹ ڈل جائے گا۔ چلیے یہ ایک انتہائی مثال ہے لیکن افسانوی ہر گز نہیں ہے۔ پاکستان میں حلقہ بندی سے لے کر انتخابی فہرستوں تک ہر ہر موڑ پر بے ایمانی ہوتی ہے ۔ ایک طرف ایک شخص اپنا جائز ووٹ ڈالنے کے لئے بھی سارا دن خوار ہوتا رہتا ہے تو دوسری طرف انتخابی جماعتوں کے ہرکارے اُن لوگوں کے ووٹ بھی اپنے نام کر لیتے ہیں کہ جنہیں مرے ہوئے کئی کئی سال ہو جاتے ہیں۔ 




عمران خان نے انتخابات میں دھاندلی کے خلاف بہت طویل مہم چلائی اور بایو میٹرک سسٹم نافذ کرنے پر زور دیا ۔ لیکن عمران خان کی دھاندلی کے خلاف مہم بھی صرف سیاسی فائدہ حاصل کرنے کا ایک طریقہ ہی ثابت ہوئی اور اُنہوں نے بائیو میٹرک نظام کے نفاظ کے لئے کوئی ایماندارانہ کوشش کی ہی نہیں۔ باقی جماعتیں تو خیر چاہتی ہی نہیں ہیں کہ انتخابات میں شفافیت کے امکانات فزوں تر ہوں۔ 




غیر سیاسی عناصر کی مداخلت




ہمارےہاں سیاست میں غیر سیاسی عناصر کی مداخلت کسی سے ڈھکی چھپی نہیں ہے۔ برسوں سے یہ لوگ سیاسی معاملات میں کبھی بلواسطہ اور کبھی بلاواسطہ دخل اندازی کرتے رہے ہیں ۔ اور پہلے جو بات ڈھکی چھپی ہوتی تھی وہ اب ویسی ڈھکی چھپی بھی نہیں رہی۔ غیر سیاسی عناصر کی بے جا مداخلت، مختلف سیاسی تنظیموں کا قیام اور اُن کی دانستہ ترقی و ترویج ہی وہ عمل ہے کہ جس کے باعث پاکستان میں فطری سیاسی نظام پنپ ہی نہیں سکا اور ہر آنے والی سیاسی جماعت کو اسی بے ساکھی کا سہارا لینا پڑا ۔ بے ساکھی کے سہارے آنے والے کسی اور کا کیا سہارا بنیں گے اس بات کا اندازہ کوئی بھی لگا سکتا ہے۔ 




ان سب باتوں کے باوجود جب ہمارے منتخب حکمران ہمیں آکر کہتے ہیں کہ ہم ووٹ کی طاقت سے اقتدار میں آئے ہیں تو مجھے بہت ہنسی آتی ہے ۔ اور میں سوچتا ہوں کہ اگر موجودہ سیاسی نظام میں مجھے پوری طرح ایک پیر اُٹھانے کا اختیار حاصل ہوتا تو میرا یہی پیر میرے ممدوح کے حق میں فلائنگ کک ثابت ہوتا۔ لیکن: 








ع ۔ حسرت اُن غنچوں پہ ہے





جولائی 18, 2018

 انتخاب, انتخابات, جمہوریت, سیاست, سیاسی نظام 
کھلونے






کھلونوں کی دکانوں میں کھلونے ہی کھلونے ہیں
ہزاروں رنگ ہیں انکے ، ہزاروں روپ ہیں انکے
کبھی ہنستے، کبھی روتے، کبھی نغمے سناتے ہیں
چمکتی موٹروں میں آنے والے خوش لباس و خوش نما بچے
جدھر دیکھیں جہاں پر ہاتھ رکھ دیں ، ان کھلونوں کے
وہی مالک، وہی قابض، وہی آقا ٹھرتے ہیں
وہ چاہیں تو کسی لمحے
جسے چاہیں اٹھائیں اور چکنا چور کر ڈالیں


کھلونوں کی دکانوں میں وہ گڈّے اور گڑیاں اب نہیں  ملتے
کے جو پھٹتے لحافوں سے روئی کے گچھوں
پرانی دھجیوں سے مل کے بنتے تھے
محلے بھر کے بچے جن کی شادی میں باراتی بن کے آتے تھے
تو ایسی ہی مسرت سے بھری دنیا کی بانہوں میں
جواں ہوتے تھے وہ لاکھوں، کروڑوں خوش نظر بچے
کے جو اپنے انہی خود ساختہ ، بھدے نہایت ان گھڑے
سستے کھلونوں کو متاعِ جاں سمجھتے تھے
انہیں اپنے شکستہ گھر کے طاقوں ، کھڑکیوں، الماریوں
میں یوں سجاتے تھے
کے جیسے ان سے بہتر چیز دنیا میں کہاں ہوگی
یہی بچے جو اب حسرت بھری دزدیدہ نظروں سے
کھلونوں کی دکانوں میں کبھی جو جھانکنا چاہیں
تو انکو ایسا کرنے کی اجازت ہی نہیں ملتی
کے شیلفوں میں سجا اک بھی کھلونا انکے وارے میں نہیں ہوتا
یہ دنیا ایسی منڈی ہے
بلا قیمت جہاں انسان بیچے جا تو سکتے ہیں
کھلونوں کا مگر سودا خسارے میں نہیں ہوتا
زمانے بھر کے بچوں کا یہ مشترکہ وتیرہ ہے
کھلونے جب ملیں انکو تو وہ خوش ہو کے ہنستے ہیں
مگر جب ان کھلونوں سے بھری اونچی دکانوں سے
پلٹتے پھول سے بچے ، تہی دامان آتے ہیں
نم آنکھوں میں ، بھرے آنسو، بہ صد مشکل چھپاتے ہیں
تو لگتا ہے
کہ بچے اب نہیں ہنستے
کھلونے ان پہ ہنستے ہیں
امجد اسلام امجد












ٰImage Courtesy





جولائی 14, 2018

 امجد اسلام امجد, سدا بہار نظمیں, نظم 
چاند میں تو کئی داغ ہیں






2013ء میں جب پاکستان میں الیکشن کا انعقاد ہوا تو اُس وقت عمران خان کی تحریکِ انصاف ایک بڑی قوت بن کر اُبھری اور گمان تھا کہ یہ میدان بھی مار جائے لیکن نتائج کچھ مختلف رہے۔ 




اس وقت عمران خان کے حامیوں کا دعویٰ یہ تھا کہ عمران خان جیسے بھی ہیں لیکن دوسرے دستیاب آپشنز سے بہرکیف بہتر ہیں۔ یعنی بُروں میں سب سے اچھے عمران خان ہیں۔ یا یوں کہیے کہ بہت سے برے آپشنز میں سے وہ نسبتاً بہتر ہیں۔ اگر بات الیکشن تک رہتی تو شاید تحریک انصاف کامیاب بھی ہو جاتی لیکن سیلیکشن کے مرحلے میں آکر انہیں ناکامی کا سامنا کرنا پڑا اور وزیرِ اعظم بننے کی حسرت دل میں ہی رہ گئی۔ الغرض دلہن وہی بنی جو پیا من بھائی ! اور عمران خان دلہن نہ بن پائے تو ولن بن گئے اور آنے والی حکومت کے پیچھے پڑ گئے۔ 




عمران خان نے اپنے مخالفین کو کافی شدید زک پہنچائی اور اُن کی بے انتہا کردار کشی کی ۔ اور اسی وجہ سے اور کچھ اُن کی اپنی غلطیوں کی وجہ سے اُن کا اپنا کردار بھی نظریاتی لوگوں کی نظر میں تاراج ہو گیا، اور عمران خان 2013ء کی طرح لوگوں کے ذہن میں نجات دہندہ رہبر نہیں رہے بلکہ بہت سے آپشنز میں سے ایک آپشن بن گئے۔ 




انہوں نے بہت تیزی کے ساتھ اپنی جماعت میں الیکٹیبلز کے نام پر لوٹے بھرتی کیے اور پرانے نظریاتی کارکنوں کو یکسر نظر انداز کر دیا۔ اُن کے نظریات ہمیشہ افراط و تفریط کا شکار رہے اور وہ کبھی یکسو ہو کر کوئی مثبت کام نہیں کر پائے۔ خیبر پختونخواہ میں اُن کی صوبائی حکومت کی شہرت گو کہ باقی تمام صوبوں سے بہتر ہے تاہم وہ خیبر پختونخواہ کو وہ نمونہ نہیں بنا سکے کہ جسے دیکھ آئندہ انتخابات میں اُنہیں ووٹ دیے جا سکیں۔ 










وہ ابھی بہت سے بدترین لوگوں سے بہت بہتر ہیں لیکن درحقیقت صاحبِ کردار لوگ ایسے لوگوں سے اپنے تقابلی جائزے ہی کو اپنے لئے باعثِ شرم جانتے ہیں۔ بہرکیف شنید ہے کہ اس بار پیا کے من میں بھی تبدیلی کی جوت جگی ہے اور وہ نئی دلہن کی طرف راغب ہیں۔ تاہم افسوس کی بات یہ ہے کہ پاکستان ایک بار پھر ایک نظریاتی جماعت سے محروم ہو گیا ہے۔ 





جولائی 12, 2018

 انتخابات, پاکستان تحریکِ انصاف, سیاست, میری تحریریں, نثر, نظریاتی سیاست 
سائے میں پڑی لاشیں
















سندھی زبان کا ایک مشہور مقولہ ہے کہ حق بات اپنی جگہ لیکن ساتھ بھائی کا دیں گے۔ اس سے آپ یہ ہر گز نہ سمجھیے گا کہ تعصب پر سندھی بولنے والوں کی ہی اجارہ داری ہے بلکہ یہ بیماری تو ہمارے ہاں موجود ہر قوم میں کسی نہ کسی شکل میں پھیلی ہوئی ہے۔ 
تعصب عدل کو معزول کر دیتا ہے ۔ یوں تو عدل اور تعصب دونوں ہی اندھے ہوتے ہیں لیکن عدل سب کے لئے کورچشم ہوتا ہے تاہم تعصب اندھا ہوتے ہوئے بھی اتنا ضرور دیکھ لیتا ہےکہ کون اپنا ہے اور کون پرایا اور کسے ریوڑھیاں بانٹنی ہے اور کسے نہیں۔ 
ہم بڑے عجیب لوگ ہیں، ہم اپنی معاملے میں عدل چاہتے ہیں لیکن دوسروں کے معاملے میں تعصب سے کام لیتے ہیں۔ جب مصیبت ہم پر آ پڑتی ہے تو ہم انصاف انصاف کی دُہائی دیتے نظر آتے ہیں ۔ لیکن جب بات کسی اور کی ہو تو ہم سوچتے ہیں کہ صاحبِ معاملہ کون ہے۔ کہاں کا رہنے والا ہے؟ کون سی زبان بولتا ہے؟ کس رنگ و نسل کا ہے؟ حتیٰ کہ ہمارے علاقے کا ہے یا کہیں اور کا۔ ہمارے صوبے کا ہے یا کہیں اور کا؟ ہمارے شہر کا ہے یا کہیں اور کا؟
پھر اگر کوئی آپ کا اپنا معاملے کا فریق بن جائے تو پھر آپ عدل سے آنکھیں چرا کر اپنے پرائے کو ہی حق و باطل کا معیار بنا لیتے ہیں۔ آپ کا اپنا ؟ آپ کا اپنا کوئی بھی ہو سکتا ہے۔ آپ کا بھائی، آپ کا رشتہ دار، آپ کے محلے پڑوس کا کوئی شخص ، آپ کا کوئی ہم زبان، ہم رنگ و نسل۔ پھر آپ بھول جاتے ہیں کہ دنیا میں عدل و انصاف نام کی بھی کوئی شے ہے۔ بس جو اپنا ہے وہ ٹھیک ہے اور دوسرا وہ شخص جو آپ سے کوئی نسبت نہیں رکھتا حق پر ہوتے ہوئے بھی ، غلط ہے ۔ ظالم ہے۔ 
ہم لوگ اکثر روتے ہیں کہ ہمارے ہاں ظلم بڑھ گیا ہے۔ ہمارے ہاں عدل و انصاف نام کی کوئی چیز باقی ہی نہیں رہی ہے۔ لیکن کیا ہم واقعی عدل کو پسند کرتے ہیں۔ عدل جو اندھا ہوتا ہے، جسے اپنے پرائے کی کوئی تمیز نہیں ہوتی۔ جو کبھی ذات پات، رنگ ونسل، علاقہ و لسان کسی چیز سے علاقہ نہیں رکھتا۔ 
ہم کہتے ہیں ہمارے ہاں عدل کا حصول ممکن نہیں ہے۔ یہاں تو بس جان پہچان چلتی ہے، یہاں تو سیاسی وابستگی کام آتی ہے یہاں ہمارے لئے عدل کا حصول ممکن نہیں۔ یہ بات بھی ٹھیک ہے۔ لیکن کیا ہم اپنے معاملے میں تعصب کو برا سمجھتے ہیں۔ 
یا ہم نے سارے معیار صرف اس لئے وضع کیے ہیں کہ اُن سے دوسروں کی پیمائش کی جاتی رہے اور ہماری باری پر ہمیں استثنیٰ مل جائے۔ 










*****


بہرکیف اگر آپ کسی سے تعصب برتتے بھی ہیں تو اس سے مجھے کوئی غرض نہیں ہے کہ روزِ حشر اس کے جواب دہ آپ خود ہوں گے تاہم آپ کا یہ تعصب آپ کے دشمنوں کے لئے ہی نقصان دہ نہیں ہے بلکہ یہ آپ کے اپنے لئے بھی زہرِ قاتل ہے۔ 
وہ کیسے؟ وہ ایسے کہ آپ کے سیاست دان آپ کی تعصب کی بیماری سے بہت زیادہ فائدہ اُٹھاتے ہیں۔ آپ کو رنگ و نسل اور زبان و علاقے کی بنیاد پر تقسیم کرتے ہیں اور اِسی برتے پر آپ کا قیمتی ووٹ لے اُڑتے ہیں۔ اور آپ؟
آپ اتنے سیدھے سادھے ہیں کہ آپ اس سے پوچھتے تک نہیں کہ ٹھیک ہے تم میری قوم سے ہو لیکن پچھلے پانچ سال تمہاری کیا کارکردگی رہی؟ اگلے پانچ سال کے لئے تمہار ا کیا منشور ہے؟ جس منصب پر پہنچنے کے لئے تم میرا ووٹ طلب کر رہے ہو کیا تم اُس کے اہل بھی ہو ۔ یا تمہاری اہلیت صرف یہ ہے کہ تم میری قوم سے ہو، یا میری زبان بولتے ہو۔ 
کہتے ہیں کہ اپنا تو مار کر بھی سائے میں ڈالتا ہے تو پھر سمجھ لیجے کہ آپ پاکستانیوں کا جو حال ہے وہ سائے میں پڑی لاشوں سے بہتر نہیں ہے جنہیں اُن کے 'اپنوں'نے مار کر بہت محبت سے سائے میں ڈالا ہے۔ 
یقین کیجے آپ کی آنکھیں بہت اچھا دیکھ سکتی ہے، بس ایک بار تعصب کی ہری نیلی پیلی عینکیں اُتار کر دیکھنے کی ہمت کیجے۔ تب آپ کو اپنوں میں غیر اور غیروں میں موجود اپنے نظر آنا شروع ہو جائیں گے۔ 



جولائی 09, 2018

 اپنا, تعصب, سیاست, غیر, لسانی سیاست, میری تحریریں, نثر 
قتیل شفائی کی سدا بہار غزل










غزل








جب بھی چاہیں اِک نئی صورت بنا لیتے ہیں لوگ
 ایک چہرے پر کئی چہرے سجا لیتے ہیں لوگ








 مل بھی لیتے ہیں گلے سے اپنے مطلب کیلئے
 آ پڑے مشکل تو نظر یں بھی چُرا لیتے ہیں لوگ








 خود فریبی کی انھیں عادت سی شاید پڑ گئی
 ہر نئے رہزن کو سینے سے لگا لیتے ہیں لوگ








 ہے بجا اِن کی شکایت لیکن اس کا کیا علاج
 بجلیاں خود اپنے گلشن پر گرا لیتے ہیں لوگ








 ہو خوشی بھی ان کو حاصل یہ ضروری تو نہیں
 غم چھپانے کیلئے بھی مسکرا لیتے ہیں لوگ








 اس قدر نفرت ہے ان کو تیرگی کے نام سے
 روزِ روشن میں بھی اب شمعیں جلا لیتے ہیں لوگ








 یہ بھی دیکھا ہے کہ جب آجائے غیرت کا مقام
 اپنی سولی اپنے کاندھے پر اُٹھا لیتے ہیں لوگ








روشنی ہے اُن کا ایماں روک مت اُن کو قتیل




دل جلاتے ہیں یہ اپنا ،تیرا کیا لیتے ہیں لوگ








قتیل شفائی 





مئی 30, 2018

 سدابہارغزلیں, غزل, قتیل شفائی 
غزل ۔ ہے کون کون اہلِ وفا دیکھتے رہو​ ۔ امجد علی راجاؔ










امجد علی راجا بہت اچھے شاعر ہیں۔ گو کہ ان کی شہرت ان کا ظریفانہ کلام ہے تاہم سنجیدہ شاعری میں بھی اپنی مثال آپ ہیں۔ امجد علی راجا صاحب کی ایک غزل آپ کی نذر: 




غزل




ہے کون کون اہلِ وفا دیکھتے رہو​




دیتا ہے کون کون دغا دیکھتے رہو​




​




پوچھا جو زندگی سے کہ کتنے ستم ہیں اور​




بس مسکرا کر اس نے کہا، دیکھتے رہو​




​




رکھا کسی نے بام پہ ٹوٹا ہوا چراغ​




اور ہے غضب کی تیز ہوا، دیکھتے رہو​




​




اٹکی ہوئی ہے جان مرے لب پہ چارہ گر​




شاید وہ آہی جائے ذرا دیکھتے رہو​




​




انجام ہے تباہی تکبر ہو یا غرور​




ہر شخص بن گیا ہے خدا، دیکھتے رہو​




​




عریاں ہوا ہے حسن نمائش کے شوق میں​




نایاب ہو گئی ہے حیا، دیکھتے رہو​




​




کرتے ہو حق کی بات ستمگر کے روبرو​




راجا تمہیں ملے گی سزا دیکھتے رہو​






امجد علی راجاؔ​








شاعر: امجد علی راجا 









مئی 07, 2018

 اردو شاعری, امجد علی راجا, شاعری, غزل, غزلیات 
دماغ آفریدی خلل آفریدم








حضرتِ اقبال کی 
خوبصورت نظم
 کا بہت ہی خوب بیڑہ غرق کیا ہے جناب رشید عبد السمیع جلیل صاحب نے؛ آپ کی خدمت میں پیش ہے۔ ملاحظہ فرمائیے۔ 












دماغ آفریدی خلل آفریدم




کروں جلد شادی یہ حل آفریدم








'جہاں را زِ یک آب و گل آفریدی'




اسی آب و گل سے محل آفریدم








'تو از خاک فولادِ ناب آفریدی'




میں دھونے دھلانے کو نل آفریدم








تو دنیا میں لاکھوں حسیں آفریدی




میں دل میں ہزاروں کنول آفریدم








تو فردوس و خلدِ بریں آفریدی




زمیں پر میں نعم البدل آفریدم








تری حکمتیں بے نہایت الٰہی




میں از روئے حکمت کھرل آفریدم








مجھے رات دن چاہیے بے خودی سی




اسی واسطے الکحل آفریدم








رشید عبدالسمیع جلیل





مئی 03, 2018

 اقبال, تحریف, رشید عبدالسمیع جلیل, شاعری, ظریفانہ کلام, مزاحیہ کلام 
وہ جھانسہ دے کے غائب ہے سرِ بازار می رقصم






نمکین غزل








وہ جھانسہ دے کے غائب ہے سرِ بازار می رقصم




بھروسہ کرکے دھوکہ باز پر بے کار می رقصم








سناتا ہوں میں ہر محفل میں اکلوتی غزل اپنی




نہیں ملتی اگر کچھ داد تو سو بار می رقصم










کیا کرتے تھے اوور ٹیک جاو پر حسینوں کو






ہوئی آٹو کی وہ ٹکر کہ آخر کار می رقصم












وہ رکشے پر گزرتی ہے میں پیدل ٹاپ لیتا ہوں




خیالوں میں پکڑ کر دامنِ دلدار می رقصم








نشہ اُترا تو بتلایا مجھے لوگوں نے آ آ کر




بہت اچھلم، بہت کودم برہنہ وار می رقصم








جہاں بجتی ہے شہنائی جلیل اکثر یہ دیکھا ہے




ادھر پتلون می رقصم ادھر شلوار می رقصم 








رشید عبدالسمیع جلیل 





اپریل 02, 2018

 رشید عبدالسمیع جلیل, ظریفانہ کلام, غزل, مزاحیہ کلام, نمکین غزل 
جادو کا کھلونا ۔۔۔ از ۔۔۔ محمد احمدؔ






آج تو میں اِس دنیا کو انفرینڈ کر ہی دوں گا۔




میں نے آج پھر تلملاتے ہوئے کہا۔ ویسے ہی جیسے ہر بار زخم کھا کر  ہاتھ ڈریسنگ باکس میں رکھے مرہم و نشتر کی طرف بڑھتا ہے کہ اب کچھ علاج ہونا ہی چاہیے۔ لیکن بقول راشد:




زہرِ غم کی نگہِ دوست بھی تریاق نہیں


جا ترے درد کا درماں دلِ صد چاک نہیں


ن ۔م راشد




خیر ! نہ جانے کس جھونک میں اُڑتا ہوا میں اُس کی پروفائل تک پہنچ گیا۔ کیا حسین پروفائل تھی، میں ہمیشہ کی طرح مبہوت ہو کر رہ گیا۔ لیکن پھر  قاصر کی نصیحت یاد آئی۔




حسین سانپ کے نقش و نگار خوب سہی


نگاہ زہر پہ رکھ، خوشنما بدن پہ نہ جا




وہی پھولوں سا بدن، اور وہی ڈستی خوشبو! میں نے گھبرا کر نظریں چاروں طرف دوڑائیں۔




کہاں ہے؟ ان فرینڈ کا بٹن کہاں ہے؟ کوئی نیلا، کوئی سُرخ بٹن! کہ جسے پوری قوت سے ضرب لگا کر ہی دل کو کچھ تسکین ملے۔ کہ جس پر کلک کرتے ہوئے انگشت تلوار بن جائے اور دل اس زور سے دھڑکے کہ گرج آسمان میں سنائی دے۔




لیکن نہیں یہاں تو کوئی بٹن ہے ہی نہیں! کیسے انفرینڈ کروں؟ کیسے جان چھڑاؤں؟ آخر کیسے؟




کہاں ہیں جون ایلیا، جو کہتے تھے کہ




ترکِ تعلقات کوئی مسئلہ نہیں


یہ تو وہ راستہ ہے کہ بس چل پڑے کوئی




پھر تو، پھر تو لیاقت علی عاصم ہی اچھے رہے:




عاجز تھا بے عجز نبھائی، رسمِ جُدائی میں نے بھی


اُس نے مجھ سے ہاتھ چُھڑایا، جان چھڑائی میں نے بھی




۔۔۔۔


مگر نہیں ! یہاں تو کوئی انفرینڈ کا بٹن ہی نہیں ہے۔ ہاں ایک بٹن ہے اور کہتا ہے کہ دوستی کی درخواست بھیجو! یا حیرت!




ہم سے نہیں رشتہ بھی، ہم سے نہیں ملتا بھی


ہے پاس وہ بیٹھا بھی، دھوکہ ہو تو ایسا ہو


ابن انشاء




لیجے ایک نئی کشمکش! ہم تو ترکِ دوستی کو تُلے بیٹھے تھے، لیکن کون سا دوست؟ کہاں کا دوست؟ یہاں کوئی دوست ہے ہی نہیں کہ جس سے ترک دوستی کی جائے۔ کہ جس پر تین حرف بھیجے جا سکیں۔ صد حیف کہ دل کے تپتے صحرا کو اوس کے تین قطرے بھی نصیب نہیں!




دیکھیں اب کہ امتحان میں سُرخ رو ہوتا ہے کون


وہ بھی کچھ سوچے ہوئے ہیں، ہم بھی کچھ ٹھانے ہوئے


کلیم عاجز




ماؤس کرسر ایک وحشت لئے اسکرین پر اِدھر سے اُدھر غزالِ دشت کی مانند بھٹک رہا ہے۔ کسی کل چین نہیں پڑتا ۔ ایک بٹن واپسی کا بھی ہے لیکن وہ شاید ڈس ایبل ہے یا کرسر وہاں پہنچنا ہی نہیں جانتا۔




کسی کے ہاتھ کا نکلا ہوا وہ تیر ہوں میں


حدف کو چھو نہ سکا اور کمان سے بھی گیا


شاہد کبیر




اک کشمکش ہے۔ کہیں اندر سے صدا آتی ہے کہ اب جا۔ دفع ہو جا۔ آیا تھا ترکِ دوستی کرنے۔ جو تیرا دوست کبھی تھا ہی نہیں اُس سے کیا ترک راہ و رسم کرے گا۔ ہے کوئی عقل تجھے۔ لیکن ماؤس کرسر، ماؤس کرسر ہے کہ دیوانوں کی طرح ایک نیلے بٹن کا طواف کر رہا ہے اور نیلا بٹن اُسے اپنے مرکز کی سمت کھینچ رہا ہے۔




دائرے اِنکار کے، اِقرار کی سرگوشیاں


یہ اگر ٹوٹیں کبھی تو فاصلہ رہ جائے گا


افتخار امام صدیقی




ارے ! ارے یہ کیا! ماؤس کا تیر نیلے بٹن کے بیچوں بیچ پہنچ گیا ہے، وہی نیلا بٹن جو کہتا ہے کہ دوستی کی درخواست بھیجو۔ دوستی کی درخواست! اس ناہنجار دنیا کو۔ جو کسی اور کا ہونے دے، نہ اپنا رکھے۔ نہیں! میں تو ترکِ دنیا کا ارادہ کرکے یہاں پہنچا تھا۔ پھر میں دوستی کی درخواست کیونکر بھیجنے لگا۔ آخر کیوں!




نہ جانےیہ کیسی کشش تھی جو میری نحیف انگلی کو خود رفتہ کر گئی۔ میں! میں دوستی کی درخواست بھیج چکا تھا۔ اُسی دنیا کو کہ جس سے جان چھڑانے آیا تھا۔ وہی دنیا جس پر تین حروف بھیجنے تھے۔ آنسوؤں کے دو تین تپتے قطرے میرے صحرا ایسے سینے پر گرے اور صحرا یکایک بادِ صر صر کی زد میں آکر آگ بگولہ ہو گیا۔ وائے حسرت!!!




دنیا جسے کہتے ہیں جادو کا کھلونا ہے


مل جائے تو مٹی ہے، کھو جائے تو سونا ہے


ندا فاضلی













مارچ 29, 2018

 محمد احمد, میری تحریریں, نثر 
نظم : آزادی ۔۔۔ از ۔۔۔۔ حفیظ جالندھری 






آزادی




حفیظ جالندھری








شیروں کو آزادی ہے آزادی کے پابند رہیں‌




جس کو چاہیں چیریں پھاڑیں کھائیں‌ پییں آنند رہیں‌








شاہیں کو آزادی ہے آزادی سے پرواز کرے




ننھی منی چڑیوں پر جب چاہے مشق ناز کرے








سانپوں کو آزادی ہے ہر بستے گھر میں بسنے کی




ان کے سر میں زہر بھی ہے اور عادت بھی ہے ڈسنے کی








پانی میں آزادی ہے گھڑیالوں اور نہنگوں کو




جیسے چاہیں پالیں پوسیں اپنی تند امنگوں کو








انسان نے بھی شوخی سیکھی وحشت کے ان رنگوں سے




شیروں ،سانپوں، شاہینوں‌،گھڑیالوں اور نہنگوں سے








انسان بھی کچھ شیر ہیں باقی بھڑوں‌کی آبادی ہے




بھیڑیں سب پابند ہیں لیکن شیروں کو آزادی ہے








شیر کے آگے بھیڑیں کیا ،اک من بھاتا کھاجاہے




باقی ساری دنیا پرجا، شیر اکیلا راجا ہے








بھیڑیں‌ لا تعداد ‌ہیں لیکن سب کو جان کے لالے ہیں




ان کو یہ تعلیم ملی ہے بھیڑیے طاقت والے ہیں








ماس بھی کھائیں‌ کھال بھی نوچیں ہر دم لا گو جانوں کے




بھیڑیں کاٹیں دورِ غلامی بل پر گلّہ بانوں کے








بھیڑ وں‌ سےگویا قائم امن ہے اس آبادی کا




بھیڑیں جب تک شیر نہ بن لیں نام نہ لیں‌آزادی کا








حفیظ جالندھری













مارچ 26, 2018

 حفیظ جالندھری, سدا بہار نظمیں, منتخب کلام, میری پسند, نظم 
احمد فراز کی سدا بہار غزل






احمد فراز میرے پسندیدہ شاعر ہیں۔ خیر یہ بات تو نہ جانے کتنے لوگ کہتے ہیں ہم نے کہہ دیا تو کیا کہا۔ فراز شاعر ہی ایسے تھے کہ اُنہیں پسند کرنے والے بہت ہیں، خاص طور پر عوام میں سے۔ خواص میں سے کچھ لوگ شاید ایسے ہوں جو احمد فراز سے کچھ خائف نظر آتے ہیں تاہم اُن کے اپنے تحفظات ہیں اور اُن کے کہنے سے احمد فراز کی ہر دلعزیزی پر کوئی فرق نہیں پڑتا۔












احمد فراز کی یہ غزل ہمیشہ سے میری پسندیدہ رہی ہے اور جب بھی پڑھوں اچھی لگتی ہے۔ قارئینِ بلاگ کی نذر:








غزل








کیا ایسے کم سُخن سے کوئی گفتگو کرے




جو مُستقل سُکوت سے دِل کو لہو کرے








اب تو ہمیں بھی ترک مراسم کا دُکھ نہیں




پر دل یہ چاہتا ہے کہ آغاز تُو کرے








تیرے بغیر بھی تو غنیمت ہے زندگی




خود کو گنوا کے کون تری جُستجو کرے








اب تو یہ آرزو ہے کہ وہ زخم کھائیے




تا زندگی یہ دل نہ کوئی آرزو کرے








تجھ کو بھلا کے دل ہے وہ شرمندۂ نظر




اب کوئی حادثہ ہی ترے روبرو کرے








چپ چاپ اپنی آگ میں جلتے رہو فرازؔ




دنیا تو عرض حال سے بے آبرو کرے








احمد فرازؔ













مارچ 24, 2018

 احمد فراز, سدابہارغزلیں, شاعری, غزل, غزلیات, منتخب کلام, میری پسند 
عقل ہے محوِ تماشا






عقل ہے محوِ تماشا




محمد احمدؔ​




رحیم چاچا اچھے خاصے گدھے تھے اور میں اُن کا بھی گدھا تھا۔




یوں تو گدھا ہونے میں کوئی خاص برائی نہیں ہے لیکن جب انسانوں میں گدھے کے نام سے سے منسوب خصوصیات والے لوگ دیکھتا ہوں تو مجھے کافی شرمندگی ہوتی ہے۔ ان میں سے بھی کچھ لوگ تو نرے گدھے ہی ہوتے ہیں۔ نہ جانے نرے گدھے سے انسانوں کا کیا مطلب ہوتا ہے لیکن میری ذاتی رائے تو یہ ہے کہ ایسے لوگ گدھے کہلائے جانے کے لائق بھی نہیں ہوتے۔






ع ۔ پیشے میں عیب نہیں، رکھیے نہ فرہاد کو نام




خیر تو میں ذکر کر رہا تھا رحیم چاچا کا۔ پیشے کے اعتبار سے چاچا نمک کے سپلائر تھے لیکن اُن کی لوجسٹک فلیٹ میں میرے علاوہ باربرداری کا کوئی خاطر خواہ بندوبست نہیں تھا۔ خود چاچا بھی اچھے خاصے گدھے ہونے کے باوجود وزن اُٹھانے سے جی چراتے تھے اور نمک کی بوریاں میری کمر پر لاکر یوں پٹختے کہ جیسے سامان رکھنے کے بجائے دشمن پر حملہ کر رہے ہوں۔ خیر مجھے کیا، میں تو ہوں ہی گدھا۔










نمک کی دو بوریاں تقریباً پون پون بھری ہوئی وہ میری کمر کے دونوں طرف لٹکاتے اور اپنے اکلوتے کسٹمر نمکدان خان کی طرف لے جاتے۔ اس طرح دو بوری صبح اور دو بوری شام وہ نمکدان کو سپلائی کرتے اور راستے میں اُسی میں سے چلر والوں کو بھی نمٹاتے جاتے۔ اگر یہ چکر جلدی پورے ہو جاتے تو پھر وہ کچھ نمک لے کر نکلتے اور قریبی گلی محلوں میں خود سے بیچا کرتے۔ تاہم حرام ہے کہ میں نے یہ نمک کبھی چکھا ہو، سو چاچا چاہ کر بھی مجھے نمک حرامی کا طعنہ نہیں دے سکے۔




چاچا بتاتے ہیں (مجھے نہیں بلکہ لوگوں کو)کہ نمکدان خان جب پیدا ہوا تو ان کے والد کی پہلی نظر اس پر پڑنے کے بعد نمکدان پر پڑی، سو اُس کا نام نمک دان خان رکھ دیا گیا۔ اب یہ پتہ نہیں کہ اُس نے اپنی نام کی نسبت سے نمک کا کام شروع کیا یا اُسے پیدا ہی اس لئے کیا گیا تھا۔ نمکدان خان بہت سیدھا سادھا پٹھان ہے جو اپنے آپ کو بہت تیز سمجھتا ہے لیکن سمجھنے سے کیا ہوتا ہے وہ تو ہمارے سیاست دان بھی خود کو صادق اور امین سمجھتے ہیں اور سمجھتے ہیں کہ عوام بھی ایسا ہی سمجھتے ہوں گے۔ لیکن میں بحیثیت ایک گدھا اُن کی اس بات کو تسلیم کرنے پر راضی نہیں ہوں۔ ہاں نرے گدھوں کی گارنٹی نہیں دی جا سکتی کہ وہ ہم گدھوں میں سے نہیں ہوتے۔




میرا سپلائی روٹ یوں تو تمام کا تمام خشکی کے راستہ پر ہی مبنی تھا تاہم ایک جگہ مجھے ایک ندی پار کرنی پڑتی تھی جس میں میرے گھٹنوں سے کچھ نیچے تک پانی ہوا کرتا تھا سو میں وہ ندی با آسانی پار کر لیا کرتا تھا۔ چاچا کبھی کبھی ندی پر رُک کر منہ دھویا کرتے تھے لیکن مجھے اُن کا یہ عمل سراسر بے مصرف معلوم ہوتا تھا کہ چاچا کے چہرے پر تو کوئی فرق پڑتا نہیں تھا البتہ میں کھڑا کھڑا وزن سے دُہرا ہوتا رہتا تھا۔




ایک دن یا تو وزن زیادہ تھا یا مجھ پر تھکن غالب تھی کہ مجھے نمک کی بوریاں اُٹھانے میں کافی دقت کا سامنا تھا۔ اچانک ندی کے بیچوں بیچ چاچا کو اپنا منہ دھونے کا خیال آ گیا۔ جب چاچا پوری شد و مد سے منہ دھو نے لگے اور یہ بھی بھول گئے کہ میں ندی کے درمیان وزن اُٹھائے کھڑا ہوں تو مارے تھکن کے میں ندی میں ہی بیٹھ گیا اور با مشکل اپنا منہ سانس لینے کے لئے اوپر کیے رکھا۔ چاچا منہ دھونے کے بعد ہوش میں آئے تو اُنہوں نے مجھے ندی میں بیٹھا ہوا پایا۔ نہ جانے ا ُنہیں کیا ہوا کہ سارے ادب آداب بھول گئے اور ڈنڈا اُٹھا کر میرے ڈینٹ نکالنا شروع کردیے۔ اذیت کے مارے میں اُنہیں ٹویوٹا کرولا اور کھوتا کرولا کا فرق بھی نہیں سمجھا سکا۔ خیر مار کھانے کے بعد میں خود کو اچھا خاصا ہلکا پھلکا محسوس کر رہا تھا۔ سچی بات تو یہ ہے کہ گدھوں کا کتھارسس مکالمے سے نہیں بلکہ پھینیٹی لگانے سے ہی ہوا کرتا ہے۔ (زیادہ مسکرانے کی ضرورت نہیں، یہاں پٹواریوں یا انصافیوں کا ذکر ہرگز مطلوب نہیں ہے)۔




خیر جب نمکدان خان کے ہاں پہنچے تو اُس نے بتایا کہ آج نمک کا وزن آدھا رہ گیا ہے اور آدھا نمک غالباً پانی میں گھل گیا۔ آدھے پیسے وصول کرکے چاچا کو غصہ تو کافی آیا لیکن وہ اپنا غصہ پہلے ہی اُتار چکے تھے سو مجھے اب کچھ نہیں کہا گیا۔




سیانے کہتے ہیں کہ جو ہوتا ہے اچھے کے لئے ہوتا ہے سو میں بھی کُٹائی کھا کر ایک گُر کی بات سیکھ گیا۔ اب جب کبھی مجھے وزن زیادہ لگتا تو میں ندی میں کچھ دیر کے لئے بیٹھ جاتا۔ اس واقعے کے بعد چاچا تو منہ دھونا ہی بھول گئے تھے اور صبح بھی چاچی کے خونخوار اصرار پر ہی منہ دھونے کی ہمت کرتے۔ شروع شروع میں چاچا نے میرے اس طرح ندی میں بیٹھ جانے کو اتفاقی سمجھا اور جلد سے جلد مجھے اُٹھا کر اپنی راہ لی۔ لیکن جب یہ معاملہ پیٹرول کی قیمتوں کی بڑھوتری کی طرح جلد جلد واقع ہونے لگا تو چاچا کو فکر لاحق ہو گئی۔




ایک روز چاچا نے میری شکایت نمکدان خان کو کی کہ میں ندی میں بیٹھ جایا کرتا ہوں اور اس طرح کافی نمک ضائع ہو جاتا ہے۔ نمکدان خان کچھ سوچنے لگا اور پھر اُس کے چہرے پر ازلی حماقت برسنے لگی۔ اُس نے چاچا کو کان قریب لانے کا کہا اور آداب ِ محفل بھولتے ہوئے اُن کے کان میں کُھسر پھسر کرنے لگا۔ مجھے بہت غصہ آیا اور دل چاہا کہ اس نمکدان کو بھی ندی میں غوطہ دے کر اس کا وزن آدھا کر دیا جائے لیکن پھر میں نے پہلی غلطی سمجھ کر معاف کر دیا۔




اگلے روز چاچا کو نہ جانے کیا ہوا کہ بجائے نمک کے بوریوں میں روئی بھرنے لگا۔ سچی بات تو یہ ہے کہ ہم گدھے تو بس یونہی بدنام ہیں اور انسان صرف اپنے نام کی وجہ سے ہی انسان کہلاتا ہے۔ خیر مجھے کیا۔ دونوں بوریوں میں روئی لادنے کے بعد ہم اپنے مخصوص راستے پر چل پڑے۔ آج تو مجھے ایسا لگ رہا تھا کہ جیسے میں چاچا کے ساتھ گھومنے نکلا ہوں۔ جب ندی آئی تو بھی میں اُسی انداز میں چلتا رہا۔




جب ندی تقریباً پار ہونے والی تھی تو چاچا کو پتہ نہیں کیا ہوا کہ مجھے روک کر میرے کمر پر زور دینے لگے۔ جب میں ٹس سے مس نہ ہو ا تو چاچا تقریباً مجھ پر چڑھ ہی گئے۔ لیکن وہ گدھا ہی کیا جو اڑیل نہ ہو میں ندی میں چٹان کی طرح کھڑا رہا۔ چاچا نے اپنے دونوں ہاتھ آپس میں ملا کر نہ جانے مجھے کیا اشارہ کیا اور پھر مجھے لے کر آگے چل پڑے۔




نمکدان خان کے پاس پہنچنے پر چاچا کافی غصہ میں معلوم ہوتے تھے اور نہ جانے نمکدان خان کو کیا کیا کہہ رہے تھے ۔ بالآخر نمکدان خان نے چاچا سے کہا کہ چاچا تم فکر نہ کرو۔ ہمارا مشورہ تو بالکل ٹھیک تھا لیکن تمہارا گدھا تو بالکل ہی گدھا ہے۔ ہم ایسا کرتا ہے کہ تم سے روئی خرید لیتا ہے کہ ہمارا گھر والی ویسے بھی نئے لحاف اور گدے تیار کرنے کا کہتی رہتی ہے۔




اُس دن نمکدان خان کے ہاں تین چکر لگانے پڑے ایک روئی لے کر اور باقی دو نمک لے کر۔ شام تک چاچا تھکن سے ہلکان ہو رہا تھا، لیکن مجھے آج بہت لطف آیا۔ اگر چاچا ایسے ہی مجھے کبھی کبھی گھمانے لے جائیں تو اُن کا کیا جائے۔




ویسے میں سوچتا ہوں کہ چاچا اگر یہ سمجھ رہے تھے کہ اُس روز میں روئی لے کر ندی میں بیٹھ جاؤں گا تو عرض کروں گا کہ اب میں اتنا بھی گدھا نہیں ہوں۔ دراصل سوال میری ذات پر نہیں چاچا کی ذات پر اُٹھایا جانا چاہیے کہ ایک تو اُنہیں مشورہ کرنے کے لئے نمکدان خان کے علاوہ کوئی ملا نہیں دوسرے یہ کہ وہ اُس مشورے پر عمل بھی کر بیٹھے۔




پھر بھی گدھے ہم ہیں۔




--------------


مرکزی خیال ماخوذ برائے تفہیم نو



مارچ 10, 2018

 طنز و مزاح, محمد احمد, میری تحریریں, نثر, نثرِ لطیف, نثرِ لطیف از محمد احمد 
غزل ۔ یہ مرے ہی شہر کے لوگ تھے مرے گھر سے گھر ہے ملا ہوا






غزل








مجھے اپنے ضبط پہ ناز تھا، سرِ بزم رات یہ کیا ہوا




مری آنکھ کیسے چھلک گئی، مجھے رنج ہے یہ برا ہوا








مری زندگی کے چراغ کا یہ مزاج کوئی نیا نہیں




ابھی روشنی ابھی تیرگی، نہ جلا ہوا نہ بجھا ہوا








مجھے جو بھی دشمنِ جاں ملا وہی پختہ کارِ جفا ملا




نہ کسی کی ضرب غلط پڑی، نہ کسی کا تیر خطا ہوا








مجھے آپ کیوں نہ سمجھ سکے یہ خود اپنے دل ہی سے پوچھیے




مری داستانِ حیات کا تو ورق ورق ہے کھلا ہوا








جو نظر بچا کے گزر گئے مرے سامنے سے ابھی ابھی




یہ مرے ہی شہر کے لوگ تھے مرے گھر سے گھر ہے ملا ہوا








ہمیں اس کا کوئی بھی حق نہیں کہ شریکِ بزمِ خلوص ہوں




نہ ہمارے پاس نقاب ہے نہ کچھ آستیں میں چھپا ہوا








مرے ایک گوشۂ فکر میں، میری زندگی سے عزیز تر




مرا ایک ایسا بھی دوست ہے جو کبھی ملا نہ جدا ہوا








مجھے ایک گلی میں پڑا ہوا کسی بدنصیب کا خط ملا




کہیں خونِ دل سے لکھا ہوا، کہیں آنسوؤں سے مٹاہوا












مجھے ہم سفر بھی ملا کوئی تو شکستہ حال مری طرح




کئی منزلوں کا تھکا ہوا، کہیں راستے میں لٹا ہوا








ہمیں اپنے گھر سے چلے ہوئے سرِ راہ عمر گزر گئی




کوئی جستجو کا صلہ ملا، نہ سفر کا حق ہی ادا ہوا








اقبال عظیم









فروری 27, 2018

 اردو شاعری, اقبال عظیم, شاعری, غزل, غزلیات, منتخب کلام, میری پسند 
کہنے کو تو گلشن میں ہیں رنگ رنگیلے پھول






غزل








کہنے کو تو گلشن میں ہیں رنگ رنگیلے پھول




روشن آنکھیں عنقا ہوں تو سارے رنگ فضول








خوشیاں اپنی الم غلم، غم بھی اول جلول




شکر کہ پھر بھی دامن میں ہیں کچھ کانٹے کچھ پھول








دل میں کچھ اور منہ پر کچھ تو سب باتیں بے کار




ہو ناپید اخلاص کی خوشبو تو سب پھو ل ببول








کیا تم کو معلوم ہے تم نے کیوں کر مجھ کو مارا




آج کہیں یہ پوچھ رہا تھا قاتل سے مقتول








یارو! اس سے اخذ کروں میں آخر کیا مفہوم




اُس نے خط کے ساتھ پرویا اک کانٹا، ایک پھول








پوچھو تو یہ لوگ کوئی بھی کام نہیں ہیں کرتے




دیکھنے میں جو لگتے ہیں ہر دم، ہر پل مشغول








سُندر لب جب پیار سے زرّیں لاکٹ چومتے ہیں




مہر و وفا کے جذبے کتنے لگتے ہیں مجہول








کاش ہمیں بھی آوارہ گردی کی مہلت ملتی




قریہ قریہ خاک اُڑاتے بستی بستی دھول








اس نے کسی سے کہا نہیں وہ شعر بھی کہتا ہے




اِسی لئے تو لوگ سمجھتے ہیں اُس کو معقول








تم کو احمدؔ شعر و سخن کی کیسے چاٹ لگی




شہر میں تو کچھ اور بھی ہوں گے تنہا اور ملول








محمد احمدؔ

















فروری 23, 2018

 شاعری, غزل, غزلیات, محمد احمد, محمد احمد کی غزل, میری شاعری 
احسان دانش کی دو خوبصورت غزلیں






احسان دانش کی دو خوبصورت غزلیں








وفا کا عہد تھا دل کو سنبھالنے کے لئے




وہ ہنس پڑے مجھے مشکل میں ڈالنے کے لئے








بندھا ہوا ہے بہاروں کا اب وہیں تانتا




جہاں رکا تھا میں کانٹے نکالنے کے لئے








کوئی نسیم کا نغمہ کوئی شمیم کا راگ




فضا کو امن کے قالب میں ڈھالنے کے لئے








خدا نہ کردہ زمیں پاؤں سے اگر کھسکی




بڑھیں گے تند بگولے سنبھالنے کے لئے








اتر پڑے ہیں کدھر سے یہ آندھیوں کے جلوس




سمندروں سے جزیرے نکالنے کے لئے








ترے سلیقۂ ترتیب نو کا کیا کہنا




ہمیں تھے قریۂ دل سے نکالنے کے لئے








کبھی ہماری ضرورت پڑے گی دنیا کو




دلوں کی برف کو شعلوں میں ڈھالنے کے لئے








یہ شعبدے ہی سہی کچھ فسوں گردوں کو بلاؤ




نئی فضا میں ستارے اچھالنے کے لئے








ہے صرف ہم کو ترے خال و خد کا اندازہ




یہ آئنے تو ہیں حیرت میں ڈالنے کے لئے








نہ جانے کتنی مسافت سے آئے گا سورج




نگار شب کا جنازہ نکالنے کے لئے








میں پیش رو ہوں اسی خاک سے اگیں گے چراغ




نگاہ و دل کے افق کو اجالنے کے لئے








فصیل شب سے کوئی ہاتھ بڑھنے والا ہے




فضا کی جیب سے سورج نکالنے کے لئے








کنوئیں میں پھینک کے پچھتا رہا ہوں اے دانشؔ




کمند تھی جو مناروں پر ڈالنے کے لئے








****












پُرسشِ غم کا شکریہ، کیا تجھے آگہی نہیں




تیرے بغیر زندگی، درد ہے زندگی نہیں








دور تھا اک گزر گیا، نشہ تھا اک اُتَر گیا




اب وہ مقام ہے جہاں شکوہٴ بے رُخی نہیں








تیرے سوا کروں پسند، کیا تیری کائنات میں




دونوں جہاں کی نعمتیں، قیمتِ بندگی نہیں








لاکھ زمانہ ظلم ڈھائے، وقت نہ وہ خدا دکھائے




جب مجھے ہو یقیں کہ تُو، حاصلِ زندگی نہیں








دل کی شگفتگی کے ساتھ، راحتِ مےکدہ گئی




فرصتِ مہ کشی تو ہے، حسرتِ مہ کشی نہیں








زخم پہ زخم کھا کے جی، اپنے لہو کے گھونٹ پی




آہ نہ کر، لبوں کو سی، عشق ہے دل لگی نہیں








دیکھ کے خشک و زرد پھول، دل ہے کچھ اس طرح ملول




جیسے تری خزاں کے بعد، دورِ بہار ہی نہیں








احسان دانش









فروری 06, 2018

 احسان دانش, ایک شاعر دو غزلیں, غزل, غزلیات, منتخب کلام, میری پسند 
مجھے یہ جستجو کیوں ہو کہ کیا ہوں اور کیا تھا میں ۔ انور شعور






غزل








مجھے یہ جستجو کیوں ہو کہ کیا ہوں اور کیا تھا میں




کوئی اپنے سوا ہوں  میں، کوئی اپنے سوا تھا میں








نہ جانے کون سا آتش فشاں تھا میرے سینے میں




کہ خالی تھا بہت  پھر بھی دھمک کر پھٹ پڑا تھا میں








تو کیا میں نے نشے میں واقعی یہ گفتگو کی تھی




مجھے خود بھی نہیں معلوم تھا جو سوچتا تھا میں








خود اپنے خول میں گُھٹ کر نہ رہ جاتا تو کیا کرتا




یہاں اک بھیڑ تھی جس بھیڑ میں گم ہو گیا تھا میں








نہ لُٹنا میری قسمت  ہی میں  تھا لکھا ہوا ورنہ




اندھیری رات تھی اور بیچ رستے میں کھڑا تھا میں








گزرنے کو تو مجھ پر بھی عجب اک حادثہ گزرا




مگر اُس وقت جب صدموں کا عادی ہوچکا تھا میں








میں کہتا تھا سُنو سچائی تو خود ہے صلہ اپنا




یہ نکتہ اکتسابی تھا مگر سچ بولتا تھا میں








تجھے تو دوسروں سے بھی اُلجھنے میں تکلّف تھا




مجھے تو دیکھ، اپنے آپ سے اُلجھا ہوا تھا میں








خلوص و التفات و مہر، جو ہے، اب اُسی سے ہے




جسے پہلے نہ جانے کس نظر سے دیکھتا تھا میں








جو اَب یوں میرے گردا گرد ہیں، کچھ روز پہلے تک




اِنہی لوگوں کے حق میں کس قدر صبر آزما تھا میں








بہت خوش خلق تھا میں بھی مگر یہ بات جب کی ہے




نہ اوروں ہی سے واقف تھا، نہ خود کو جانتا تھا میں








انور شعورؔ













فروری 02, 2018

 اردو شاعری, انور شعور, شاعری, غزل, غزلیات, منتخب کلام 
نشست بند ، اردو اور چالان








ہماری اردو میں انگریزی اس بُری طرح گُھسی ہوئی ہے کہ چاہیں بھی تو اُسے نکالا نہیں جا سکتا۔ لیکن بات یہ ہے کہ دراصل حکم (زبان) تو اُسی کا چلتا ہے کہ جو بالا دست ہو۔ انگریز نے جو ترقی کی اُسے ہم بڑی خوشی سے اپناتے گئے ساتھ ساتھ اُس ترقی کے ساتھ در آنے والی نئی اصطلاحات بھی ہمارے روز مرہ میں شامل ہوتی گئیں۔




بہت سی نئی چیزیں ہم تک انگریزوں سے براہِ راست اور کچھ انگریزوں کی وساطت سے پہنچی ۔ سو اُن کے نام اور اُن سے متعلقہ اصطلاحات انگریزی میں ہی ہمارے ہاں رواج پا گئیں۔ اسی لئے ہمارے پاس فریج، کُولر، ہیٹر، واشنگ مشین ، جوسر، بلینڈرز اور اسی قسم کی بے تحاشہ اشیا کے لئے کوئی اردو نام نہیں ہیں۔




اب بات یہاں تک آگئی کہ ہمارے ہاں بھی کوئی نئی چیز ایجاد ہو تو اُس کا نام انگریزی میں ہی رکھا جاتا ہے۔(یہ الگ بات کہ ایسی نوبت ہی شاذ ہی کبھی آتی ہے)۔ شاید اس کی ایک وجہ یہ بھی ہو کہ انگریزی نام سے بین الاقوامی توجہ حاصل کرنے کی کوشش کی جائے اور دوسری بات یہ ہے کہ اردو نام والی چیزوں کو ہمارے اپنے معاشرے میں ہی قدر کی نگاہ سے نہیں دیکھا جاتا۔




اردو وکی پیڈیا والوں نے کافی کوشش کی انگریزی اصطلات کی اردو کاری کی جائے اور اُنہوں نے اس سلسلے میں شبانہ روز مشقت کرکے کئی بھانت بھانت کی اصطلاحات بھی متعارف کروائیں ۔ لیکن یہ تراکیب زیادہ تر عربی سے اخذ کردہ تھیں سو اردو دان طبقے کے لئیے بہت اجنبی اور مشکل ثابت ہوئیں اور اہلِ اردو میں اُنہیں کوئی خاص قبولِ عام نہیں ملا۔ یوں بھی جس کا نام بچپن میں پپو یا مُنّا پڑ جائے ۔ آپ لاکھ چاہیں لیکن لوگ اُسے صلاح الدین کہنے پر راضی نہیں ہوتے۔ تاہم ہم اردو وکی پیڈیا والوں کے کام کے معترف ہیں کہ جس نوعیت کا کام ان لوگوں نے کیا وہ بہت عرق ریزی اور پتہ مارنے والا کام ہے اور اس کی جتنی ستائش کی جائے کم ہے۔




خیر ہم بات کیا کرنا چاہ رہے تھے اور بات کہاں نکل گئی۔ ہم تو بات کرنا چاہ رہے تھے گاڑی کی سیٹ بیلٹ کی، کہ جس کے لئے ہم نے عنوان میں نشست بند کی اصطلاح شامل کی ہے۔ سیٹ بیلٹ کو اردو میں بھی سیٹ بیلٹ ہی کہا جاتا ہے اور نشست بند کے نام سے کوئی اسے نہیں پہچانتا۔ اگر آپ کو زیادہ ہی اردو بولنے کا خبط ہے تو آپ اسے سیٹ پٹّہ کہہ سکتے ہیں ، شاید کہ لوگوں کے ذہن میں اُتر جائے آپ کی بات۔










بہرکیف تو ہم یہ بتا رہے تھے کہ ہمارے پاس ایک عدد گاڑی ہے کہ جس کے ہونے سے ہمارے روایت پسند ہونے کے ایسے ٹھوس ثبوت ملتے ہیں کہ جدّت کو پانی بھرنے کا موقع تک نہیں ملتا۔ کُہنہ روایت کی علمبردار ہماری اس گاڑی میں سیٹ بیلٹ کچھ اس قسم کے واقع ہوئے تھے کہ جیسے اڑیل گائے ہوتی ہے یعنی رسی پکڑ کر کھینچتے رہیے اور وہ ایک انچ نہیں ہلتی ۔ تاہم ہم یہ نہیں جانتے تھے۔ یعنی نہ تو ہمیں اس بات کا اندازہ تھا کہ ہماری گاڑی کی سیٹ بیلٹ ہمارے شانہ و شکم کے اطراف حمائل ہونے میں دلچسپی نہیں رکھتی اور نہ خود ہمیں کبھی اس افعی ِ سُوت و آہن کو خود پر سوار کرنے کا خیال آیا۔




لیکن پھر ایک روز لب سڑک ایک سفید پوش شخص سے ملاقات ہوئی جس نے ہمارے سیٹ بیلٹ کے بارے میں خیالات تبدیل کرنے کا ڈول ڈالا۔ اور ٹھیک اُسی وقت ہم نے سفید پوشوں کے بارے میں اپنے خیالات تبدیل کرنے کی داغ بیل ڈالی۔ موصوف نے ہمارے ہاتھ میں ایک پرچہ تھماتے ہوئے ہمارا پروانہء ڈرائیونگ (شکر ہے کہ ہم شاعری نہیں کررہے کہ شاعری میں تو عربی اور ہندی الفاظ کے مابین اضافت بھی ناقدوں کو نہیں بھاتی چہ جائیکہ انگریزی اور اردو کا بے جوڑ رشتہ بنایا جائے۔ ) ضبط کر لیا۔ خیر ہمیں یاد آیا کہ اس قسم کے پرچوں کے لئے لوگ باگ چالان کا لفظ استعمال کرتے ہیں اور یہ بھی یاد آیا کہ پروانہء ڈرائیونگ کی بحالی کے لئے دامے درمے سُخنے کیا کیا پاپڑ بیلنے پڑتے ہیں۔ خیر یہ تو تھی سفید پوشوں سے پہلی ملاقات لیکن نوشتہء دیوار یہ نہیں بتاتا تھا کہ:








ع-      ابھی آغازِ محبت ہے گیا کچھ بھی نہیں










خیر چالان ہونے کے بعد ہمیں یہ خیال آیا کہ سیٹ بیلٹس سے ربط و ضبط استوار کرنے میں آخر حرج ہی کیا ہے۔ تب جا کر ہمیں پتہ چلا کہ سیٹ بیلٹ تو قلتِ استعمال سے اتنی تنہائی پسند ہو گئی ہیں کہ اپنے خول سے باہر آنے کو ہی تیار نہیں ہیں۔ پھر ہم نے ٹیڑھی انگلی سے سیٹ بیلٹ نکالنے کی کوشش کی تو انگلی شانوں تک ٹیڑھی ہو گئی لیکن گھی یعنی سیٹ بیلٹ باہر نہیں نکلا۔ پھر جب ہم نے اس کام کے لئے چاروں ہاتھوں پیروں کی  طاقت آزمائی تو سیٹ بیلٹ طوعاً و کرہاً اپنے خول سے برامد ہو گئی۔ ہم ابھی خوش ہونے کا ارادہ ہی کر رہے تھے کہ ہمیں اندازہ ہوا کہ سیٹ بیلٹ جو کھینچنے پر باہر آ گئی ہے اب واپس اپنے خول میں جانے کا ارادہ نہیں رکھتی بلکہ ارادہ کیا اہلیت تک نہیں رکھتی۔ جب ہم نے یہ سیٹ بیلٹس مکینک کو دکھائی تو اُس نے ہاتھ جوڑ لیے اور ہم سے وعدہ کیا کہ نہ جانے کو ن سے بازار جب اُس کا جانا ہوگا تو وہ ہمارے لئے سیٹ بیلٹ کا جوڑا لے آئے گا۔ بات آئی گئی ہوئی اور ہم پھر سے اپنی دنیا میں کھو گئے۔












اگلی بار جب سفید پوشوں سے واسطہ پڑا تو ہم نے بڑے فخر سے کہا کہ بھائی سیٹ بیلٹ خراب ہے کیسے لگائیں۔ جواب ملا کہ سیٹ بیلٹ تو بنوانی چاہیے آپ کو سب کام چھوڑ کر ، کیو ں نہیں بنوائی! ہم نے اپنے چہرے میں مسکینیت کے سارے رنگ بھر کر بڑی لجاجت سے سفید پوش ہرکارے کے طرف دیکھا تو اُسے ترس آ گیا۔ کہنے لگا۔ " ابھی تو خیر چالان ہو گا لیکن یہ لٹکی ہوئی سیٹ بیلٹ اُٹھا کر شانے اور سینے پر سجا لیا کرو"۔ ہم نے کہا "لیکن اس طرح تو سیفٹی کا اصل مقصد پورا نہیں ہو سکے گا"۔ اس پر سفید پوش نے ہمیں کچھ اس طرح گھورا کہ جیسے عزرائیل اپنے کلائنٹ کو گھورا کرتے ہیں۔ کہنے لگے "سیفٹی کو کون پوچھتا ہے!!!"۔






خیر اُن کے پڑھائے ہوئے سبق کا نتیجہ یہ ہوا کہ آج تک سیٹ بیلٹس نہیں بن سکیں اور ہم ٹریفک سارجنٹس کو دیکھ کر اپنے سیٹ بیلٹ اس طرح اپنے سینے پر پھیلاتے ہیں کہ جس طرح پہلے زمانے کی بہوئیں سُسر کو دیکھ کر بہ عجلت تمام گھونگٹ نکال لیا کرتی تھیں۔












ع -      مشکلیں مجھ پر پڑیں اتنی کہ آساں ہو گئیں















جنوری 30, 2018

 اردو, انگریزی زبان, ٹریفک, محمد احمد, میری تحریریں, نثرِ لطیف از محمد احمد 
نظم  ۔ راہ مسدود ہے ۔ محمد احمد






راہ مسدود ہے 








ہر طرف کتنی چھوٹی بڑی گاڑیاں




آڑی ٹیڑھی پھنسی بیچ چوراہے پر




ڈرائیور* پان کی پیک منہ میں لئے




گالیاں دے رہے ہیں ہوا میں کسی 




دوسرے ڈرائیور کا تصوّر کیے








پان کی پیک، بس کا دھواں 




ڈرائیور کے غلاظت بھرے 




منہ سے اُگلی ہوئی گالیاں




جُز تعفّن نہیں کچھ، نہیں کچھ یہاں








نظم مفقود ہے




راہ مسدود ہے








اُس کو جانے کی جلدی تھی 




اُس نے غلط راہ لی




اُس کی جلدی کا عفریت 




کتنے ہی لوگوں کے معمول کو کھا گیا




اب سبھی گاڑیاں  




راستے میں پھنسی ہیں 




کئی ہاتھ ہارن سے چمٹے ہوئے ہیں




مگر کوئی بڑھ کر کہاں دیکھتا ہے




کہ سُلجھاؤ کا  راستہ ہے کہاں








سوچ مفقو د ہے




راہ مسدود ہے








محمد احمدؔ












نوٹ: انگریزی لفظ ڈرائیور کو فاعلن کے وزن پر باندھا گیا ہے  جو اپنے اصل تلفظ سے زیادہ قریب ہے۔ 









دسمبر 29, 2017

 اردو ادب, شاعری, محمد احمد کی نظم, میری شاعری, نظم 
غزل ۔ دل کی بساط کیا تھی نگاہ جمال میں ۔ سیماب اکبر آبادی






غزل








دل کی بساط کیا تھی نگاہ جمال میں




اک آئینہ تھا ٹوٹ گیا دیکھ بھال میں








دنیا کرے تلاش نیا جام جم کوئی




اس کی جگہ نہیں مرے جام سفال میں








آزردہ اس قدر ہوں سراب خیال سے




جی چاہتا ہے تم بھی نہ آؤ خیال میں








دنیا ہے خواب حاصل دنیا خیال ہے




انسان خواب دیکھ رہا ہے خیال میں








اہل چمن ہمیں نہ اسیروں کا طعن دیں




وہ خوش ہیں اپنے حال میں ہم اپنی چال میں








سیمابؔ اجتہاد ہے حسن طلب مرا




ترمیم چاہتا ہوں مذاق جمال میں








سیمابؔ اکبر آبادی





نومبر 04, 2017

 اردو شاعری, سیماب اکبر آبادی, غزل, غزلیات 
نئے چراغ جلاؤ کہ روشنی کم ہے ۔۔۔ شاہد صدیقی






غزل








یہ کیا ستم ہے کہ ، احساسِ درد بھی کم ہے




شبِ فراق ستاروں میں روشنی کم ہے








اک ایسی موجِ کرم تھی نگاہِ ساقی میں




کہ اس کے بعد سے طوفانِ تشنگی کم ہے








قریب و دور سے آتی ہے آپ کی آواز




کبھی بہت ہے، غمِ جستجو ، کبھی کم ہے








عروجِ ماہ کو انساں سمجھ گیا لیکن




ہنوز عظمتِ انساں سے آگہی کم ہے








تمام عمر ترا انتظار کرلیں گے




مگر یہ رنج رہے گا کہ زندگی کم ہے








نہ ساتھ دیں گی یہ دم توڑتی ہوئی شمعیں




نئے چراغ جلاؤ کہ روشنی کم ہے








شاہد صدیقی




حیدر آباد۔ ہندوستان 




1911 ~ 1962ء








بشکریہ صابر علی سیوانی

















نومبر 03, 2017

 اردو شاعری, شاعری, شاہد صدیقی, غزل, غزلیات, منتخب کلام 
ارے! خواب تو دیکھ






غزل








دن بھلے جیسا کٹے، سانجھ سمے خواب تو دیکھ




چھوڑ تعبیر کے خدشوں کو، ارے! خواب تو دیکھ








جھونپڑی میں ہی بنا اپنے خیالوں کا محل




گو پُرانا ہے بچھونا !تُو نئے خواب تو دیکھ








تیرا ہر خواب مسّرت کی بشارت لائے




سچ ترے خواب ہوں اللہ کرے، خواب تو دیکھ








دل شکستہ میں ہوا، جب بھی مِرا دل ٹوٹا




حوصلے آگے بڑھے، کہنے لگے، خواب تو دیکھ








تجھے وہ بات بھی آئے گی سمجھ یار مرے




جو ہے ادراک کی سرحد سے پرے، خواب تو دیکھ








گتھیاں ساری سُلجھ جائیں کہ ہوں اور سِوا




تو ذرا ہاتھ بڑھا، تھام سِرے، خواب تو دیکھ








نیند کے خواب ترے خوف کے گھر ہیں بھی تو کیا




نیند کو چھوڑ تو جب صبح اُٹھے خواب تو دیکھ








محمد احمدؔ













نومبر 01, 2017

 اردو شاعری, تحریک, خواب, شاعری, غزل, غزلیات, محمد احمد, میری شاعری 
انتخابِ نثر ۔۔۔ گر تو می خواہی کہ باشی خوش نویس​



گر تو می خواہی کہ باشی خوش نویس​



ایک فارسی شعر ہے

گر تو می خواہی کہ باشی خوش نویس

می نویس و می نویس و می نویس

(اگر تو چاہتا ہے کہ اچھا لکھنے والا بن جائے تو لکھتا رہ، لکھتا رہ لکھتا رہ)​







یہ شعر اگرچہ خطاطی کی مشق کے زمرے میں نقل کیا جاتا ہے مگر آج میں اس کے ایک اور پہلو پر لکھنے کی جسارت کروں گا۔میں اس شعر میں خوش نویس کو خطاط کے معنوں میں نہیں بلکہ مصنف کے معنوں میں لیتا ہوں اور اسی نسبت سے چند گزارشات پیش کروں گا۔



آج کے انٹرنیٹ کے دور میں آپ کوئی بھی کام کرنا چاہتے ہیں تو گوگل پر جائیں اور اپنا مطلوبہ کام لکھیں۔اس کے لیے آپ کو مواد مطالعہ، ٹیٹوریل اور یہاں تک کہ قدم بہ قدم رہنمائی کی دستاویزات کی ایک لمبی فہرست مل جائے گی۔ اور اگر آپ لگن اور محنت کا حوصلہ رکھتے ہیں تو آپ چاہے اس کام میں مہارت حاصل نہ بھی کر سکیں بہت حد تک آپ اس کے بنیادی اصولوں سے شناسائی حاصل کر لیں گے۔کبھی آپ نے سوچا ہے یہ کیونکر ممکن ہوا۔اکثر لوگ اس کی وجہ انٹرنیٹ اور ٹیکنالوجی قرار دیں گے۔مگر انٹرنیٹ نے تو صرف اس کی فراہمی آسان بنائی ہے۔ اس کا اصل سبب لکھنے کی عادت ہے۔



ہمارے ہاں بڑے بڑے حکیم گزرے ہیں جن کی حکمت کی داستانیں جی ہاں داستانیں نہ کہ واقعات سن کر عقل دنگ رہ جاتی ہے۔حکمت کے یہ کمالات اور مجرب نسخے وہ اپنے ساتھ لے گئے۔اور ان میں سے چند ایک نسخے جب انگریز کے ہاتھ لگے تو اس نے ان کو میڈیکل سائنس بنا دیا اور ایلو پیتھی کی بنیاد رکھی۔آج ہم اس علم کے لیے ان کے دست نگر ہیں۔



آج ہم یہ سنتے ہیں کہ ہمارے موسیقار گھرانے دم توڑ رہے ہیں اور میڈیا بھی آئے دن ایسے ہی کسی گھرانے کی کسمپرسی کا رونا رو رہا ہوتا ہے۔مگر کبھی ان موسیقاروں نے اپنے گھرانے سے آگے بھی سوچا ہے۔ کبھی انہوں نے اپنے اس علم کو لکھ کر محفوظ کیا ہے۔ یہی علم جب انگریز کے ہاتھ لگا تو اس نے موسیقی پر کتابیں لکھیں، موسیقی سکھانے کے ادارے بنا ڈالے اور آج کسی غیر ملک سے حاصل کردہ ڈگری ہمارے میڈیا میں موسیقار ہونے کے لیے شرط اول ہے۔



آپ کسی بھی ممکنہ علم کا نام لکھ کر گوگل پر سرچ کریں اور جو فہرست ملتی ہے اس کا جائزہ لیں۔99 فیصد نتائج آپ کو انگریز کی کاوش نظر آئے گی کیونکہ وہ کوئی بھی کام کرتا ہے اس کو لکھ لیتا ہے۔لکھنے کے لیے اس کا عالم یا بہت پڑھا لکھا ہونا بھی ضروری نہیں۔انگریزی میں ایک اصطلاح (DIY(Do it yourself استعمال ہوتی ہے۔تجربے کے طور پر آپ گوگل میں یہ اصطلاح لکھ کر سرچ کریں۔دنیا کا شاید ہی کوئی ایسا کام ہو جو اس زمرے میں شامل نہ ملے۔اس زمرے میں لکھنے والے کوئی ماہر کاریگر نہیں بلکہ عام لوگ ہیں جو اگر کسی کام کو خود سے مکمل کرتے ہیں تو "آپ خود کریں" کے زمرے میں اس کو لکھ دیتے ہیں۔اور اگر آپ اس کو پڑھیں تو معلوم ہو گا اس میں سے بیشتر چیزیں آپ خود کرتے ہیں مگر کبھی آپ کو لکھنے کا خیال نہیں آیا۔



یہ لکھنے کی عادت کا ہی ثمر ہے کہ آج معمولی سے معمولی کام کے لیے ہم انگریز مصنف کے محتاج ہیں۔ اس لیے میری آپ سب سے درخواست ہے کہ چاہے غلط سلط، ٹوٹے پھوٹے الفاظ میں لکھیں مگر لکھیں ضرور۔کیونکہ اگر آپ اچھا لکھاری بننا چاہتے ہیں تو:

می نویس و می نویس ومی نویس​



واصف حسین


اصل تحریر کا ربط





اکتوبر 31, 2017

 گوگل, لکھنے کا فن, مصنف 
نہ جب دکھلائے کچھ بھی آنکھ پیارے






غزل








نہ جب دکھلائے کچھ بھی آنکھ پیارے




تَو پھرتُو اپنے اندر جھانک پیارے








طلاطم خیز ہے جو دل کا دریا




سفالِ دشتِ وحشت پھانک پیارے








اگر مَہتاب دل کا بجھ گیا ہے




سرِ مژگاں ستارے ٹانک پیارے








ہے اُلفت سے دگر اظہارِ اُلفت




نہ اک لاٹھی سے سب کو ہانک پیارے








محمد احمدؔ





اکتوبر 29, 2017

 غزل, غزلیات, محمد احمد, محمد احمد کی غزل, میری شاعری 
نظم ۔۔۔ تنگدستی اگر نہ ہو ۔۔۔ اختر شمارؔ




تنگدستی اگر نہ ہو




اپنے گھر کے باغیچے میں پھول نہیں تھے


بابا یہ کہتے تھے بچو!


میرے پھول تو تم ہو!


اور تمہارے کارن اس باغیچے میں


دھنیا مرچیں، اور پودینہ سبزی مائل


روکھی روٹی کو کافی ہے


بھوک میں روکھی روٹی اور چٹنی کی خوشبو


پھولوں سے بہتر ہوتی ہے۔۔۔




اختر شمار













اکتوبر 28, 2017

 اختر شمار, بھوک, سدا بہار نظمیں, نظم 
نظم: حیرت ۔ از ۔ محمد احمد






حیرت








ایک بستی تماش بینوں کی




،اک ہجوم




اژدھام لوگوں کا




دیکھ میرے تنِ برہنہ کو




ہنستا ہے




قہقہے لگاتا ہے




اور میں ششدر ہوں




دیکھ کر اُن کو




سب کے سب لوگ ہیں برہنہ تن ۔








محمد احمدؔ









اکتوبر 14, 2017

 اردو ادب, شاعری, محمد احمد, محمد احمد کی نظم, مختصر نظم, میری شاعری, نظم 
چندا رے !چندا رے! کبھی تو زمیں پر آ۔۔۔۔! جاوید اختر






کچھ گیت اتنے خوبصورت ہوتے ہیں کہ اُنہیں محض فلمی گیت سمجھ کر نظر انداز کرنا ممکن نہیں ہوتا۔ ایسے گیت ہزار بارے سُنے جائیں تو ایک ہزار ایکویں بار سُننے کا دل چاہتا ہے۔ گو ہم باوجوہ اب موسیقی نہیں سُنا کرتے ۔ تاہم کچھ چیزوں کو استثنیٰ دیے بغیر بات نہیں بنتی۔




جاوید اخترصاحب کا یہ گیت بھی ایسا ہی ہے۔ اِس میں ترنگ ہے، تڑپ ہے، معصومیت ہے، تحیّر ہے، ان پوچھے سوالوں کا ایک جہان ہے اورنئی دنیاؤں میں جھانکنے کی ایک لگن ہے۔ اگر سرشاری و جذب (
Ecstasy
) نام کی کوئی چیز اِس دنیا میں ہے تو اُسے اِس گیت میں محسوس کیا جا سکتا ہے۔ گو کہ کسی بھی اچھے گیت کو لازوال بنانے کے لئے اُس کی موسیقی اور پسِ پردہ آوازوں کا بڑا کمال ہوتا ہے تاہم پھر بھی اصل تو شاعری ہی ہے اور اچھی شاعری کا سحر ایسا ہے کہ اچھے بھلےانسان کو ازخود رفتہ کر سکتا ہے۔ یقین نہیں آتا تو یہ گیت ملاحظہ فرمائیے۔




چندا رے !چندا رے! کبھی تو زمیں پر آ بیٹھیں گے باتیں کریں گے


تجھ کو آتے اِدھر لاج آئے اگر، اوڑھ کے آ جا تو بادل گھنے




گلشن گلشن، وادی وادی، بہتی ہے ریشم جیسی ہوا


جنگل جنگل، پربت پربت، ہیں نیند میں سب اِک میرے سوا


چندا۔۔۔! چندا۔۔۔۔!!!


آ جا سپنوں کی نیلی ندیا میں نہائیں


آ جا یہ تارے چُن کر ہم ہار بنائیں




اِن دُھندلی دُھندلی راہوں میں آ دونوں ہی کھو جائیں




چندا رے !چندا رے! کبھی تو زمیں پر آ بیٹھیں گے باتیں کریں گے


تجھ کو آتے اِدھر لاج آئے اگر، اوڑھ کے آ جا تو بادل گھنے




چندا سے پوچھیں گے ہم سارے سوال نِرالے


جَھرنے کیوں گاتے ہیں پنچھی کیوں مَتوالے


ہو ! کیو ں ہے ساون مہینہ گھٹاؤں کا


چندا سے پوچھیں گے ہم سارے سوال نِرالے


چندا۔۔۔! چندا۔۔۔۔!!!


تتلی کے پر کیوں اتنے رنگیں ہوتے ہیں


جگنو راتوں میں جاگیں تو کب سوتے ہیں




اِن دُھندلی دُھندلی راہوں میں آ دونوں ہی کھو جائیں




چندا رے !چندا رے! کبھی تو زمیں پر آ بیٹھیں گے باتیں کریں گے


تجھ کو آتے اِدھر لاج آئے اگر، اوڑھ کے آ جا تو بادل گھنے








جاوید اختر



















اکتوبر 11, 2017

 تحیر, جاوید اختر, چاند, فلمی گیت, میری پسند 
کیا آپ حالات کے پروردہ ہیں؟






اسٹیفن کوی کہتے ہیں :




I am not a product of my circumstances. I am a product of my decisions.
–Stephen Covey


اسٹیفن کوی معروف امریکی مصنف ہیں جنہوں نے مشہورِ زمانہ کتاب "The 7 Habits of Highly Effective People " تحریر کی ہے۔




بظاہر دیکھنے پر اسٹیفن کا یہ قول ایک شیخی کی طرح کا لگتا ہے تاہم اس کے پیچھے ایک پورا فلسفہ چھپا ہوا ہے۔




اگر ہم اپنے ارد گرد نظر ڈالیں تو ہمیں بیشتر لوگ ایسے نظر آئیں گے کہ جنہیں حالات جس طرف ہانک کر لے لئے گئے ،وہ وہیں کے ہو گئے۔ جنہیں جیسا ماحول ملا وہ ویسے ہی ڈھل گئے۔ یعنی اُن کی شخصیت سازی اُنہوں نے خود نہیں کی بلکہ مخصوص و حالات و واقعات جس طرح اُن کی پرورش و پراداخت کرتے رہے وہ ویسے ہی ہو رہے اور اُن کے اپنے ارادے کا اُس میں کوئی خاص دخل نہیں رہا۔اسٹیفن نے دراصل اسی سوچ پر ضرب لگائی ہے کہ انسان خود کو بالکل ہی حالات کے دھارے پر نہ چھوڑ دے بلکہ وہ خود اپنے بارے میں سوچے کہ وہ کیا کر رہا ہے اور وہ کیا کر سکتا ہے اور اُسے کیا کرنا چاہیے۔ پھر اپنے کچھ اہداف طے کرے اور اُن کے حصول کے لئے منصوبہ بندی اور عملی اقدامات کرے۔





"کسی راستے پر آپ کو اُمید کی ذرا سی بھی کرن نظر آئے تو فوراً تدبر اور مناسب منصوبہ بندی کے ساتھ اُس راستے پر چلنے کی عملی کوشش کریں۔"


میں یہ نہیں کہہ رہا ہے کہ حالات و واقعات کو بالکل ہی نظر انداز کر دیا جائے یا جو فیصلے تقدیر کرے اُن کی طرف سے آنکھ بند کر لی جائے بلکہ صرف یہ کہ انسان اپنے راستے میں در آنے والی ان دیواروں سے کمر ٹِکا کر نہ بیٹھ جائے بلکہ ان دیواروں میں در تلاش کرتا رہے ۔ بعید نہیں کہ اس سعی کے طفیل وہ اس صورتحال سے نکلنے میں کامیاب ہو جائے۔








دیکھ یوں وقت کی دہلیز سے ٹکرا کے نہ گر




راستے بند نہیں سوچنے والوں کے لئے






سو اگر آپ سوچتے ہیں کہ آپ کسی صورتِ حال میں محصور ہو کر رہ گئے ہیں اور اس سے نکلنے کا کوئی راستہ نہیں ہے تو اسٹیفن آپ سے ہی مخاطب ہے۔ آپ اپنے حالات سے جزوی سمجھوتہ بھلے سے کر لیں لیکن اس کے آگے ہتھیار نہیں ڈالیں۔ بلکہ اس بارے میں سوچتے رہیں کہ کیا ہو سکتا ہے اور کیسے ہو سکتا ہے۔ اور اگر کسی راستے پر آپ کو اُمید کی ذرا سی بھی کرن نظر آئے تو فوراً تدبر اور مناسب منصوبہ بندی کے ساتھ اُس راستے پر چلنے کی عملی کوشش کریں۔ انسان کی سب سے اچھی رفیق اُمید اور کوشش ہی ہوا کرتی ہے۔ اگر آپ کامیاب نہیں بھی ہوتے تب بھی کم از کم آپ کو یہ اطمینان تو ضرور ہو گا کہ آپ نے وقت سے ہار نہیں مانی اور اپنے طور پر معاملات سے نبرد آزما رہے یہ احساس آپ کو وقت سے ہارے ہوئے لوگوں میں شامل ہونے سے بچا رکھے گا۔




اسٹیفن کی اسی بات کو ایک شاعر نے اس طرح سے کہا ہے:








ہم خود تراشتے ہیں منازل کے راہ و سنگ




ہم وہ نہیں ہیں جن کو زمانہ بنا گیا






سو اُمید کو مشعلِ راہ بنائیں اور کوشش کو کشتی بنا لیں، آپ کا رب ان شاءاللہ آپ کی کشتی کو پار لگا دے گا۔



اکتوبر 05, 2017

 اردو, تحریک, محمد احمد, میری تحریریں, نثر, Stephen Covey 
غزل ۔ بات جو کہنی نہیں تھی کہہ گئے ۔ محمد تابش صدیقی






محمد تابش صدیقی کی خوبصورت غزل








غزل








بات جو کہنی نہیں تھی کہہ گئے




اشک جو بہنے نہیں تھے بہہ گئے








راہِ حق ہر گام ہے دشوار تر




کامراں ہیں وہ جو ہنس کر سہہ گئے








زندگی میں زندگی باقی نہیں




جستجو اور شوق پیچھے رہ گئے








سعیِ پیہم جس نے کی، وہ سرخرو




ہم فقط باتیں ہی کرتے رہ گئے








اے خدا! دل کی زمیں زرخیز کر




ابرِ رحمت تو برس کر بہہ گئے








شاد رہنا ہے جو تابشؔ، شاد رکھ




بات یہ آبا ہمارے کہہ گئے








محمد تابش صدیقی​





اکتوبر 04, 2017

 اردو شاعری, شاعری, غزل, غزلیات, محمد تابش صدیقی 
اپنے سب چہرے چھپا رکھے ہیں آئینے میں ۔ قمر جمیل






غزل








اپنے سب چہرے چھپا رکھے ہیں آئینے میں




میں نے کچھ پھول کھلا رکھے ہیں آئینے میں








تم بھی دنیا کو سناتے ہو کہانی جھوٹی




میں نے بھی پردے گرا رکھے ہیں آئینے میں








پھر نکل آئے گی سورج کی سنہری زنجیر




ایسے موسم بھی اُٹھا رکھے ہیں آئینے میں








میں نے کچھ لوگوں کی تصویر اتاری ہے جمیل




اور کچھ لوگ چھپارکھے ہیں آئینے میں








قمر جمیلؔ





اکتوبر 03, 2017

 اردو شاعری, انتخاب, شاعری, غزلیات, قمر جمیل, منتخب کلام 
قمر جمیل کی دو خوبصورت غزلیں










قمر جمیل پاکستان کے معروف نقاد، ادیب، شاعر اور اردو ادب میں جدید رجحانات کے بانی کے طور پر پہچانے جاتے ہیں۔ ان کے دو شعری مجموعے "خواب نما" اور "چہار خواب" شائع ہوئے ۔ دو جلدوں پر مشتمل تنقیدی مضامین کا مجموعہ "جدید ادب" کی سرحدیں ان کی وفات سے کچھ عرصے قبل شائع ہوا ۔ انہوں نے "دریافت" کے نام سے ایک ادبی جریدہ بھی جاری کیا تھا۔ وہ ایک طویل عرصہ ریڈیو پاکستان سے وابستہ رہے۔ انہوں نے کراچی سے نثری نظم کی تحریک کا آغاز کیا اور ادیبوں اور شاعروں کی ایک پوری نسل کو تخلیق کا نیا رجحان دیا۔








قارئینِ بلاگ کے ذوق کے لئے قمر جمیل کی دو غزلیں پیشِ خدمت ہے۔








ایک پتھر کہ دست یار میں ہے




پھول بننے کے انتظار میں ہے








اپنی ناکامیوں پہ آخر کار




مسکرانا تو اختیار میں ہے








ہم ستاروں کی طرح ڈوب گئے




دن قیامت کے انتظار میں ہے








اپنی تصویر کھینچتا ہوں میں




اور آئینہ انتظار میں ہے








کچھ ستارے ہیں اور ہم ہیں جمیلؔ




روشنی جن سے رہ گزار میں ہے








✿✿✿✿✿✿✿








خواب میں جو کچھ دیکھ رہا ہوں اس کا دکھانا مشکل ہے




آئینے میں پھول کھلا ہے ہاتھ لگانا مشکل ہے








اس کے قدم سے پھول کھلے ہیں میں نے سنا ہے چار طرف




ویسے اس ویران سرا میں پھول کھلانا مشکل ہے








تنہائی میں دل کا سہارا ایک ہوا کا جھونکا تھا




وہ بھی گیا ہے سوئے بیاباں اس کا آنا مشکل ہے








شیشہ گروں کے گھر میں سنا ہے ایک پری کل آئی تھی




ویسے خیال و خواب ہیں پریاں ان کا آنا مشکل ہے








قمر جمیل





ستمبر 23, 2017

 اردو شاعری, انتخاب, ایک شاعر دو غزلیں, شاعری, غزلیات, قمر جمیل, منتخب کلام 
اپنا گھر چھوڑ کے ہم لوگ وہاں تک پہنچے ۔ اقبال عظیم






غزل








اپنا گھر چھوڑ کے ہم لوگ وہاں تک پہنچے




صبحِ فردا کی کِرن بھی نہ جہاں تک پہنچے








میں نے آنکھوں میں چھپا رکھے ہیں کچھ اور چراغ




روشنی صبح کی شاید نہ یہاں تک پہنچے








بے کہے بات سمجھ لو تو مناسب ہوگا




اس سے پہلے کہ یہی بات زبان تک پہنچے








تم نے ہم جیسے مسافر بھی نہ دیکھے ہوں گے




جو بہاروں سے چلے اور خزاں تک پہنچے








آج پندارِ تمنّا کا فسُوں ٹُوٹ گیا




چند کم ظرف گِلے نوکِ زبان تک پہنچے








اقبال عظیم








بشکریہ
 تابش صدیقی بھائی





ستمبر 16, 2017

 اردو شاعری, اقبال عظیم, شاعری, منتخب کلام, میری پسند 
پاپ کورن کی خوشبو






ابھی میں مغرب پڑھ کر مسجد سے نکلا  ہی تھا کہ چند قدم چلنے کے بعد پاپ کورن کی بھینی بھینی خوشبو آنے لگی۔ پاپ کورن چاہے آپ کو کھانے میں اتنے اچھے نہ لگیں لیکن اس کی خوشبو ایسی ہوتی ہے کہ یہ دور سے ہی آپ کو اپنی طرف کھینچتی ہے یا شاید ہر اچھی خوشبو کا یہی حال ہوتا ہے۔




میں کچھ کھانے پینے کے موڈ میں تو نہیں تھا لیکن پھر بھی بے اختیار پاپ کورن والے کے پاس پہنچ گیا۔ میں نے دس روپے نکال کر اُس کی طرف بڑھائے تو مجھے خیال آیا کہ شاید یہ پاپ کارن والا کہے کہ بھائی کم از کم بیس روپے کے لو۔ لیکن اُس نے ایسا کچھ نہیں کہا اور ایک کاغذ کا لفافہ نکال کر اُس میں پاپ کورن ڈالنے لگا۔ لفافہ زیادہ چھوٹا نہیں تھا بلکہ دس روپے کے اعتبار سے کافی مناسب ہی تھا۔ اُس نے دو تین بار لفافے میں پاپ کورن ٹُھونسنے کی کوشش کی اور اُوپر تک بھرنے لگا۔










مجھے حیرت ہوئی کہ آج کل تو لوگ کوشش کرتے ہیں کہ بس پیسے لے لیں اور چیز ہی نہ دیں یا دیں بھی تو کہیں نہ کہیں ڈنڈی مار دیں۔ پھل والے اور سبزی والے اس زور سے تھیلی ترازو میں پھینکتے ہیں کہ ترازو کا پلڑ ا جھکنے کے بعد اُٹھنے کی ہمت ہی نہیں کر پاتا اور اکثر دوکاندار ترازو کے قرار میں آنے سے پہلے ہی تھیلی اُٹھا کر آپ کے ہاتھ میں پکڑ ا دیتے ہیں۔ حد تو یہ کہ کچھ بے ایمان لوگ تو ترازو میں ہی کچھ نہ کچھ ایسی ترتیب کرتے ہیں کہ وزن میں کمی کی جا سکے۔ پھر چیز کے معیار میں بھی ہیر پھیر کرتے ہیں آگے والی ڈھیری میں تر و تازہ پھل لگا دیتے ہیں اور پیچھے سے گلے سڑے اُٹھا کر تولنا شروع کر دیتے ہیں۔ یعنی اگر آپ خریداری کرتے ہوئے ہوشیار نہیں ہیں تو زیادہ تر یہی ہوتا ہے کہ آپ خراب چیزیں اُٹھا کر گھر لے آتے ہیں۔




بہرکیف میں نے پاپ کورن والے سے کہا کہ "بھائی ! زیادہ مت بھرو مجھے اکیلے ہی کھانا ہے" تو وہ کہنے لگا کہ " اللہ کا فرمان ہے کہ پورا تولو!" اور پھراُس نے لفافہ اوپر تک بھر کر مجھے تھما دیا۔ مجھے بڑی خوش گوار حیرت ہوئی۔ آج کل کہاں ملتے ہیں ایسے لوگ۔




مجھے لگا کہ جیسے پاپ کورن کی خوشبو کے ساتھ اُس کے اخلاص کی خوشبو بھی فضا میں پھیلی ہوئی تھی  جو لوگوں کو ہاتھ پکڑ کر اُس تک کھینچ لاتی تھی۔




انور شعور کا شعر یاد آگیا:








براہِ راست اثر ڈالتے ہیں سچے لوگ




کسی دلیل سے منوانے تھوڑی ہوتے ہیں








از محمد احمدؔ







ستمبر 14, 2017

 اخلاقی اقدار, ادب, میری تحریریں, نثر 
دُکھ وہ سرسوں کہ ہتھیلی پہ جمائی نہ گئی ۔ راحیل فاروق 






ہمارے بہت ہی عزیز دوست راحیل فاروق کی لاجواب غزلوں میں سے ایک شاہکار! قارئینِ رعنائیِ خیال کی نذر:




غزل








سات پردوں سے تری جلوہ‌نمائی نہ گئی




دیکھ لی ہم نے وہ صورت جو دکھائی نہ گئی








داستاں ہجر کی کچھ یوں بھی ہوئی طولانی




سنی ان سے نہ گئی ہم سے سنائی نہ گئی








کیا ہوا دل کے سمندر کا تلاطم جانے




ایک مدت سے تری یاد نہ آئی نہ گئی








ذکر اچانک ہی چھڑا اور قیامت کا چھڑا




مسکرایا نہ گیا بات بنائی نہ گئی








درد مندی نے کیے فاصلے آفاق کے طے




آہ پہنچی ہے جہاں آبلہ پائی نہ گئی








فرقتوں کی یہی دیوار بلا ہے یا رب




کل اٹھائے نہ اٹھی آج گرائی نہ گئی








دل وہ بھنورا ہے کہ نچلا نہیں بیٹھا دم بھر




دکھ وہ سرسوں کہ ہتھیلی پہ جمائی نہ گئی








دل سلگتا ہی رہا آنکھ برستی ہی رہی




ایک چنگاری ہی ساون سے بجھائی نہ گئی








عشق میں حسن ہے یا حسن میں ہے عشق نہاں




وہ نظر مجھ سے پلٹ کر سوئے آئینہ گئی








دل کے آنے ہی میں چیں بول گئے راحیلؔ آپ




اتنی تکلیف بھی حضرت سے اٹھائی نہ گئی








راحیل فاروق













ستمبر 11, 2017

 اردو ادب, راحیل فاروق, شاعری, غزل, غزلیات, منتخب کلام, میری پسند 
غزل۔ اپنے خونِ وفا میں نہائے ہوئے زخم اپنے بدن پر سجائے ہوئے ۔ اعجاز رحمانی








غزل












اپنے خونِ وفا میں نہائے ہوئے زخم اپنے بدن پر سجائے ہوئے






قاتلوں سے کہو اب نہ زحمت کریں ہم صلیب اپنی خود ہیں اُٹھائے ہوئے








ہر زباں بے سُخن، ہر جبیں پر شکن وحشتِ رقص میں انجمن انجمن




اتنا غمناک ماحول ہے شہر کا اک زمانہ ہوا مُسکرائے ہوئے








معتبر کیا ہے اور کیا ہے نا معتبر، اپنا اپنا خیال اپنی اپنی نظر




لوگ کانٹوں سے بچتے ہیں گلزار میں، ہم گلوں سے ہیں دامن بچائے ہوئے








ایک کیا سو نشیمن ہوں میرے اگر، وہ بھی قربان گلزار کے نام پر




آشیاں کا مجھے غم نہیں ، غم یہ ہے، پھول شعلوں کی زد میں ہیں آئے ہوئے








سطحِ دریا ہے چشمِ تماشائی میں، جھانکتا کون ہے دل کی گہرائی میں




اشک آنکھوں میں اس طرح محفوظ ہیں، جیسے موتی صدف ہو چھپائے ہوئے






رہگزاروں کے سب نقش معدوم ہیں، پیڑ ہیں بھی تو سائے سے محروم ہیں




جن کو آتا ہے شیشہ گری کا ہنر، سنگ ہاتھوں میں ہیں وہ اُٹھائے ہوئے






ساغرِ شب کو لبریز کر دیں گے ہم، صبح کو رنگ آمیز کر دیں گے ہم




ضد پہ قائم ہیں اپنی ہوائیں اگر، مشعلِ جاں ہیں ہم بھی جلائے ہوئے






ہے اسی شہر کا نام شہرِ طرب، لوگ بھی ہیں عجب، شہر بھی ہے عجب




پیار ہونٹؤں پہ ہے، پھول ہاتھوں میں ہے، آستیں میں ہیں خنجر چھپائے ہوئے






دل کی باتوں میں ہرگز نہ آئیں گے ہم، اب فریبِ تبسم نہ کھائیں گے ہم




زندگی بھر کا اعجازؔ ہے تجربہ ، دوست دشمن ہیں سب آزمائے ہوئے






اعجاز رحمانی








بشکریہ : فلک شیر بھائی







اگست 30, 2017

 اردو شاعری, اعجاز رحمانی, غزل, غزلیات, منتخب کلام 
کاپی پیسٹ اسپیشل 






کرنل محمد خان کی ایک شاہکار تحریر




رضیہ ہماری توقع سے بھی زیادہ حسین نکلی اور حسین ہی نہیں کیا فتنہ گر قد و گیسو تھی۔




پہلی نگاہ پر ہی محسوس ہوا کہ initiative ہمارے ہاتھ سے نکل کر فریقِ مخالف کے پاس چلا گیا ہے۔ یہی وجہ تھی کہ پہلا سوال بھی ادھر سے ہی آیا:




"تو آپ ہیں ہمارے نئے نویلے ٹیوٹر؟"




اب اس شوخ سوال کا جواب تو یہ تھا کہ "تو آپ ہیں ہماری نئی نویلی شاگرد؟"




لیکن سچی بات یہ ہے کہ حسن کی سرکار میں ہماری شوخی ایک لمحے کے لیئے ماند پڑ گئی اور ہمارے منہ سے ایک بے جان سا جواب نکلا:




" جی ہاں، نیا تو ہوں ٹیوٹر نہیں ہوں۔ مولوی صاحب کی جگہ آیا ہوں"




"اس سے آپ کی ٹیوٹری میں کیا فرق پڑتا ہے؟"




"یہی کہ عارضی ہوں"




"تو عارضی ٹیوٹر صاحب۔ ہمیں ذرا اس مصیبت سے نجات دلا دیں"




رضیہ کا اشارہ دیوانِ غالب کی طرف تھا۔ میں نے قدرے متعجب ہو کر پوچھا:




"آپ دیون غالب کو مصیبت کہتی ہیں؟"




"جی ہاں! اور خود غالب کو بھی،"




"میں پوچھ سکتا ہوں کہ غالب پر یہ عتاب کیوں؟:




"آپ ذرا آسان اردو بولیئے۔ عتاب کسے کہتے ہیں؟"




"عتاب غصے کو کہتے ہیں۔"




"غصہ؟ ہاں غصہ اس لئے کہ غالب صاحب کا لکھا تو شاید وہ خود بھی نہیں سمجھ سکتے۔ پھر خدا جانے پورا دیوان کیوں لکھ مارا؟:




"اس لئے کہ لوگ پڑھ کر لذت اور سرور حاصل کریں"




"نہیں جناب۔ اس لئے کہ ہر سال سینکڑوں لڑکیاں اردو میں فیل ہوں"




"محترمہ۔ میری دلچسپی فقط ایک لڑکی میں ہے، فرمایئے آپ کا سبق کس غزل پر ہے؟"




جواب میں رضیہ نے ایک غزل کے پہلے مصرع پر انگلی رکھ دی لیکن منہ سے کچھ نہ بولی۔ میں نے دیکھا تو غالب کی مشہور غزل تھی۔




یہ نہ تھی ہماری قسمت کہ وصالِ یار ہوتا




میں نے کہا:




"یہ تو بڑی لا جواب غزل ہے ذرا پڑھیئے تو۔"




"میرا خیال ہے آپ ہی پڑھیں ۔ میرے پڑھنے سے اس کی لا جوابی پر کوئی ناگوار اثر نہ پڑے"




مجھے محسوس ہوا کہ ولایت کی پڑھی ہوئی رضیہ صاحبہ باتونی بھی ہیں اور ذہین بھی لیکن اردو پڑھنے میں غالباً اناڑی ہی ہیں۔ میں نے کہا:




"میرے پڑھنے سے آپ کا بھلا نہ ہوگا۔ آپ ہی پڑھیں کہ تلفظ بھی ٹھیک ہو جائے گا"




رضیہ نے پڑھنا شروع کیا اور سچ مچ جیسے پہلی جماعت کا بچہ پڑھتا ہے۔




" یہ نہ تھی ہماری قس مت کہ وصل۔۔۔ ۔۔۔ ۔"




میں نے ٹوک کر کہا:




"یہ وصل نہیں وصال ہے، وصل تو سیٹی کو کہتے ہیں۔"




رضیہ نے ہمیں سوالیہ نظروں سے دیکھا۔ ہم ذرا مسکرائے اور ہمارا اعتماد بحال ہونے لگا۔




رضیہ بولی:


"اچھا۔ وصال سہی۔ وصال کے معنی کیا ہوتے ہیں؟"




"وصال کے معنی ہوتے ہیں ملاقات، محبوب سے ملاقات۔ آپ پر مصرع پڑھیں۔"




رضیہ نے دوبارہ مصرع پڑھا۔ پہلے سے ذرا بہتر تھا لیکن وصال اور یار کو اضافت کے بغیر الگ الگ پڑھا۔ اس پر ہم نے ٹوکا۔




"وصال یار نہیں وصالِ یار ہے۔ درمیان میں اضافت ہے۔"




"اضافت کیا ہوتی ہے؟ کہاں ہوتی ہے؟"




"یہ جو چھوٹی سی زیر نظر آرہی ہے نا آپ کو، اسی کو اضافت کہتے ہیں۔"




"تو سیدھا سادا وصالے یار کیوں نہیں لکھ دیتے؟"




"اس لئے کہ وہ علما کے نزدیک غلط ہے۔"۔۔۔ ۔۔۔ یہ ہم نے کسی قدر رعب سے کہا۔




علما کا وصال سے کیا تعلق ہے؟"




" علما کا تعلق وصال سے نہیں زیر سے ہے۔"




"اچھا جانے دیں علما کو۔ مطلب کیا ہوا؟"




"شاعر کہتا ہے کہ یہ میری قسمت ہی میں نہ تھا کہ یار سے وصال ہوتا۔"




"قسمت کو تو غالب صاحب درمیان میں یونہی گھسیٹ لائے، مطلب یہ کہ بے چارے کو وصال نصیب نہ ہوا"




"جی ہاں کچھ ایسی ہی بات تھی۔"




"کیا وجہ؟"




"میں کیا کہہ سکتا ہوں؟"




"کیوں نہیں کہہ سکتے ۔ آپ ٹیوٹر جو ہیں۔"




"شاعر خود خاموش ہے۔"




"تو شاعر نے وجہ نہیں بتائی مگر یہ خوش خبری سنادی کہ وصال میں فیل ہوگئے؟"




" جی ہاں فی الحال تو یہی ہے۔ آگے پڑھیں۔"




رضیہ نے اگلا مصرع پڑھا۔ ذرا اٹک اٹک کر مگر ٹھیک پڑھا:




اگر اور جیتے رہتے یہی انتظار ہوتا




میں نے رضیہ کی دلجوئی کے لئے ذرا سرپرستانہ انداز میں کہا:




"شاباش، آپ نے بہت اچھا پڑھا ہے۔"




"اس شاباش کو تو میں ذرا بعد میں فریم کراؤں گی۔ اس وقت ذرا شعر کے پورے معنی بتادیں۔"




ہم نے رضیہ کا طنز برداشت کرتے ہوئے کہا:




"مطلب صاف ہے، غالب کہتا ہے قسمت میں محبوبہ سے وصال لکھا ہی نہ تھا۔ چنانچہ اب موت قریب ہے مگر جیتا بھی رہتا تو وصال کے انتظار میں عمر کٹ جاتی۔"




" توبہ اللہ، اتنا Lack of confidence یہ غالب اتنے ہی گئے گزرے تھےِ؟"




گئے گزرے؟ نہیں تو۔۔۔ غالب ایک عظیم شاعر تھے۔"




"شاعر تو جیسے تھے، سو تھے لیکن محبت کے معاملے میں گھسیارے ہی نکلے"




بشکریہ



اگست 26, 2017

 اردو ادب, طنز و مزاح, کاپی پیسٹ اسپیشل, کرنل محمد خان 
شکرقندی کا المیہ 






شکرقندی کا المیہ




مرتضیٰ برلاس سے معذرت کے ساتھ








سبزیوں کے حلقے میں، ہم وہ کج مقدر ہیں


گاجروں میں مولی ہیں، مولیوں میں گاجر ہیں












سرگوشی: شعر جو تختہء مشق بنا :)




دوستوں کے حلقے میں ہم و کج مقدر ہیں


افسروں میں شاعر ہیں، شاعروں میں افسر ہیں




مرتضیٰ برلاس







اگست 24, 2017

 تحریف, ظریفانہ کلام, قطعہ, محمد احمد کا ظریفانہ کلام, مرتضیٰ برلاس, میری شاعری 
احوالِ ملاقات . فیض صاحب سے معذرت کے ساتھ​ (تضمین)






احوالِ ملاقات




فیض صاحب سے معذرت کے ساتھ​








وہ تو کچھ چُپ چُپ رہی پر اُس کے پیارے بھائی نے‎




چار چھ مکے بھی مارے، آٹھ دس لاتوں کے بعد‎




اُس نے اپنے بھائی سے پوچھا یہ حضرت کون تھے؟




"ہم کہ ٹھہرے اجنبی اتنی مداراتوں کے بعد"​








تضمین از محمد احمدؔ​

















اگست 23, 2017

 تضمین, ظریفانہ کلام, فیض, فیض احمد فیض, محمد احمد کا ظریفانہ کلام, میری شاعری 
جوش ملیح آبادی اور فیس بک ۔۔۔ تحریف در غزلِ جوش




جوش ملیح آبادی کی
 ایک خوبصورت غزل
 کسی شوخ ساعت میں  ہماری مشقِ ستم کا شکار ہو گئی تھی۔ غزل کی اس تازہ شکل میں جوش صاحب قتیلِ فیس بک ہو کر رہ گئے ہیں اور اسی بات کی دہائی جناب اس غزل میں دے رہے ہیں۔




ملاحظہ فرمائیے۔










فیس بک دے کے مجھے اس نے یہ ارشاد کیا




جا تجھے کشمکشِ دہر سے آزاد کیا






وہ کریں بھی تو کن الفاظ میں مینشن تجھ کو




جن کو تیری نگہِ لطف نے برباد کیا








نوٹیفائیر نے کبھی چین سے رہنے نہ دیا




جب میں لاگ آف ہوا، تو نے مجھے یاد کیا






اے میں سو جان سے اس طرزِ تکلّم کے نثار




آپ نے ٹیگ کیا اور کچھ ارشاد کیا






اس کا رونا نہیں ان فرینڈ کیا تم نے مجھے




اس کا غم ہے کہ بہت دیر سے آزاد کیا






اتنا مانوس ہوں 'فطرت' سے، کہ لی جب چُٹکی




جھک کے میں نے یہ کہا، مجھ سے کچھ ارشاد کیا






مجھ کو تو ہوش نہیں، میں تو وہاں ٹیگ نہ تھا




لوگ کہتے ہیں کہ تم نے مجھے برباد کیا​












پس نوشت:










اِس دھماچوکڑی میں فرینڈ کی "ر" کہیں گر گرا گئی ہے، تاہم یہ انگریزی ہے اور اردو کے برخلاف کہ جس میں صرف الف کا ہی وصال ہوا کرتا ہے، انگریزی میں وصال اتنی عنقا شے نہیں ہے سو ہم اس اجازت کا فائدہ اُٹھا رہے ہیں۔ :)








ویسے انگریزی میں کہیں کہیں "ر" کی ادائیگی آدھی یا چوتھائی بھی رہ جاتی ہے اور چھوٹے موٹے حروف جگجیت سنگھ کی طرح کھا جانا عیب نہیں سمجھا جاتا۔ 







اگست 22, 2017

 تحریف, جوش ملیح آبادی, ظریفانہ کلام, قطعہ, محمد احمد کا ظریفانہ کلام, میری شاعری 
غزل ۔ سوزِ غم دے کے مجھے اس نے یہ ارشاد کیا ۔ جوش ملیح آبادی






غزل








سوزِ غم دے کے مجھے اس نے یہ ارشاد کیا




جا تجھے کشمکشِ دہر سے آزاد کیا








وہ کریں بھی تو کن الفاظ میں تیرا شکوہ




جن کو تیری نگہِ لطف نے برباد کیا








دل کی چوٹوں نے کبھی چین سے رہنے نہ دیا




جب چلی سرد ہوا، میں نے تجھے یاد کیا








اے میں سو جان سے اس طرزِ تکلم کے نثار




پھر تو فرمائیے، کیا آپ نے ارشاد کیا








اس کا رونا نہیں کیوں تم نے کیا دل برباد




اس کا غم ہے کہ بہت دیر میں برباد کیا








اتنا مانوس ہوں فطرت سے، کلی جب چٹکی




جھک کے میں نے یہ کہا، مجھ سے کچھ ارشاد کیا








مجھ کو تو ہوش نہیں تم کو خبر ہو شاید




لوگ کہتے ہیں کہ تم نے مجھے برباد کیا








جوش ملیح آبادی





اگست 21, 2017

 جوش ملیح آبادی, شاعری, غزل, فیض, فیض احمد فیض, منتخب کلام 
 تم ہوتے ہو جہاں حماقت ہوتی ہے










جاوید اختر ہمارے پسندیدہ شاعر ہیں۔ اُن کی 
ایک غزل
 جو ہمیں  بہت پسند ہے ایک دن بیٹھے بیٹھے دماغ میں اُلٹ پُلٹ ہوگئی۔ یہ نیا ورژن قارئینِ بلاگ کے لئے پیش ہے۔








تم ہوتے ہو جہاں حماقت ہوتی ہے




میں ہوتا ہوں، میری ہمت ہوتی ہے








اکثر وہ کہتے ہیں تکلف مت کرنا




اکثر کیوں کہتے ہیں حیرت ہوتی ہے








چاروں اور سے دیکھتے ہیں اُس شوخ کو ہم




ڈبے پر ہر شے کی قیمت ہوتی ہے








ماں کے ہاتھ میں چپل بھی ہے دھیا ن رہے




یہ مانا پیروں میں جنت ہوتی ہے








عادی ہوں میں دنیا بھر کی باتوں کا




جانتا ہوں میں اُن کو عادت ہوتی ہے








بسمہ اللہ پڑھ کر وہ پانی ڈالتا ہے




دودھ میں اچھی خاصی برکت ہوتی ہے​





اگست 20, 2017

 تحریف, جاوید اختر, ظریفانہ کلام, قطعہ, محمد احمد کا ظریفانہ کلام, میری شاعری 
غزل ۔ غم ہوتے ہیں جہاں ذہانت ہوتی ہے​۔ جاوید اختر






غزل​




​




غم ہوتے ہیں جہاں ذہانت ہوتی ہے​




دنیا میں ہر شے کی قیمت ہوتی ہے​




​




اکثر وہ کہتے ہیں وہ بس ہیں میرے​




اکثر کیوں کہتے ہیں حیرت ہوتی ہے​




​




تب ہم دونوں وقت چُرا کر لاتے تھے​




اب ملتے ہیں جب بھی فرصت ہوتی ہے​




​




اپنی محبوبہ میں اپنی ماں دیکھیں​




بِن ماں کے بچوں کی فِطرت ہوتی ہے​




​




اک کشتی میں ایک قدم ہی رکھتے ہیں​




کچھ لوگوں کی ایسی عادت ہوتی ہے​




​




جاوید اختر​





اگست 19, 2017

 اردو ادب, اردو شاعری, جاوید اختر, شاعری, غزل, غزلیات 
شبنم افسانی






شبنم افشانی








اے غریبِ شہر تیری رب نگہبانی کرے




لوڈ شیڈنگ کے ستائے، تجھ پہ آسانی کرے




گر نہیں تجھ کو میسر گرمی دانوں کا سفوف٭




آسماں تیری کمر پر شبنم افشانی کرے








محمد احمدؔ​








* prickly heat powder​

















اگست 18, 2017

 تحریف, ظریفانہ کلام, قطعہ, محمد احمد کا ظریفانہ کلام, میری شاعری 
میرا دل بدل دے 








جنید جمشید کا پڑھا ہوا یہ کلام مجھے بہت اچھا لگا۔ یہ دعائیہ کلام ہے اور اس کی شاعری بھی بہت خوب ہے۔ میں یقین سے نہیں کہہ سکتا کہ یہ شاعری جنید جمشید صاحب کی ہی ہے یا کسی اور کی ہے۔ تاہم یہ بات بھی قابلِ ذکر ہے کہ اسلام میں دعا کو منظوم کرنا پسند نہیں کیا جاتا۔






میرا دل بدل دے








میرا غفلت میں ڈوبا دل بدل دے​




ہوا و حرص والا دل بدل دے​




​




الٰہی فضل فرما ،دل بدل دے​




بدل دے دل کی دنیا ،دل بدل دے​




​




گناہ گاری میں کب تک عمر کاٹوں؟؟​




بدل دے میرا رستہ، دل بدل دے​




​




ہٹا لوں آنکھ اپنی ماسواسے​




جیوں میں تیری خاطر، دل بدل دے​




​




کروں قربان اپنی ساری خوشیاں​




تو اپنا غم عطا کر، دل بدل دے​




​




سہل فرما مسلسل یاد اپنی​




الٰہی رحم فرما،دل بدل دے​




​




پڑا ہوں تیرے در پر دل شکستہ​




رہوں کیوںدل شکستہ، دل بدل دے​




​




تیرا ہو جاؤں اتنی آرزو ہے​




بس اتنی ہے تمنا ،دل بدل دے​




​




میری فریاد سن لے میرے مولا​




بنا لے اپنا بندہ ،دل بدل دے​




​




دلِ مغموم کو مسرور کر دے​




دلِ بے نور کو پر نور کر دے​




​




میرا ظاہر سنور جائے الٰہی​




میرے باطن کی ظلمت دور کر دے​














میرا دل بدل دے ۔۔۔ جنید جمشید کی آواز میں









اگست 16, 2017

 اسلام, جنید جمشید, دعا, دل, شاعری, میری پسند 
تحریف در غزلِ شکیب جلالی :)




شکیب جلالی کی معروف غزل "یہ جو دیوانے سے دو چار نظر آتے ہیں" اور ہماری مشقِ ستم، آپ احباب کے ذوقِ سلیم کی نذر: 








یہ جو دیوانے سے چھ آٹھ نظر آتے ہیں




ان میں کچھ صاحبِ بمباٹ
1
 نظر آتے ہیں








تیری محفل کا بھرم رکھتے ہیں سو جاتے ہیں




ورنہ یہ لوگ تو فِٹ فاٹ نظر آتے ہیں








دور تک کوئی ستارہ ہے نہ کوئی جگنو




ان دنوں آپ بھی کچھ شارٹ
2
 نظر آتے ہیں








ان سموسوں میں حراروں کے سوا کچھ بھی نہیں




آپ کھا کھا کے بھی اسمارٹ
3
 نظر آتے ہیں












جب سے اسپاٹ کی فکسکنگ کا سنا ہے شہرہ




اب تو ہرمیچ میں اسپاٹ
4
 نظر آتے ہیں








ہو گئے وہ بھی سگِ عاملِ تطہیرِ لباس




اب کبھی گھر تو کبھی گھاٹ نظر آتے ہیں








کچے دھاگے سے کھنچے آتے ہیں اب بھی لیکن




کچے دھاگے میں کئی ناٹ
5
 نظر آتے ہیں








اُن سے کہتا تھا کہ مت اتنی مٹھائی کھائیں




دیکھیے اب وہ شوگر پاٹ
6
 نظر آتے ہیں








محمد احمد








فرہنگ




1۔ بمباٹ : ایک قسم کی دیسی شراب 




2- short




3- smart




4- spot




5- knot




6- sugar pot







اگست 05, 2017

 تحریف, شکیب جلالی, ظریفانہ کلام, غزل, محمد احمد کا ظریفانہ کلام, میری شاعری 
باقی صدیقی کی سدا بہار غزل






غزل








داغ دل ہم کو یاد آنے لگے 




لوگ اپنے دیئے جلانے لگے 








کچھ نہ پا کر بھی مطمئن ہیں ہم 




عشق میں ہاتھ کیا خزانے لگے 








یہی رستہ ہے اب یہی منزل 




اب یہیں دل کسی بہانے لگے 








خود فریبی سی خود فریبی ہے 




پاس کے ڈھول بھی سہانے لگے 








اب تو ہوتا ہے ہر قدم پہ گماں 




ہم یہ کیسا قدم اٹھانے لگے 








اس بدلتے ہوئے زمانے میں 




تیرے قصے بھی کچھ پرانے لگے 








رخ بدلنے لگا فسانے کا 




لوگ محفل سے اٹھ کے جانے لگے 








ایک پل میں وہاں سے ہم اٹھے 




بیٹھنے میں جہاں زمانے لگے 








اپنی قسمت سے ہے مفر کس کو 




تیر پر اڑ کے بھی نشانے لگے 








ہم تک آئے نہ آئے موسم گل 




کچھ پرندے تو چہچہانے لگے 








شام کا وقت ہو گیا باقیؔ 




بستیوں سے شرار آنے لگے 








باقیؔ صدیقی





اگست 01, 2017

 ادب, اردو شاعری, باقی صدیقی, سدابہارغزلیں, شاعری, غزل, غزلیات, منتخب کلام 
لوگ جیسے بھی ہوں رکھیے حسنِ ظن، حُسنِ سُلُوک






غزل








زندگانی کا بنا لیجے چلن حُسنِ سُلُوک




لوگ جیسے بھی ہوں رکھیے حسنِ ظن، حُسنِ سُلُوک








سعیِ پیہم ہو کہ ہر دن زندگی کا خوب ہو




ہر عمل حسنِ عمل ہو ہر جتن حُسنِ سُلُوک








رہبرو! فتنہ گرو! غارت گرانِ دیں سُنو




الحذر! اب چاہتا ہے یہ وطن، حُسنِ سُلُوک








دھوپ ہے تو کیسا شکوہ، آپ خود سایہ بنیں 




بے غرض کرتے ہیں سب سرو و سمن حُسنِ سُلُوک








مسکرائیں، رنج بانٹیں، اور شجر کاری کریں




چاہتے ہیں آپ سے کوہ و دمن حُسنِ سُلُوک








ہم بُرائی کو بُرائی سے بدل سکتے نہیں




راہرو ہو یا ہو کوئی راہزن حُسنِ سُلوک








آپ بھی احمدؔ فقط ناصح نہ بنیے، کیجے کچھ!




ہر ادا حُسنِ ادا ہو، ہر سخن حُسنِ سُلُوک








محمد احمدؔ













جولائی 29, 2017

 اردو شاعری, شاعری, غزل, غزلیات, محمد احمد, محمد احمد کی غزل, میری شاعری 
بھرتی کا لفظ










بھرتی کا لفظ




محمد احمد




اُستاد ِ محترم نے کاغذ پر لکھے اکلوتے شعر پر نظر ڈالی اور عینک (جوبا مشکل ناک پر ٹکی ہوئی تھی) کے اوپر سےہمیں عجیب طرح سے دیکھا۔ ہم  ابھی سٹپٹانے یا نہ سٹپٹانے کا فیصلہ کر ہی رہے تھے کہ یکایک اُن کے چہرے پر مُسکراہٹ نمودار ہوگئی۔ کہنے لگے۔ برخوردار شعر تو بہت اچھا ہے لیکن یہ ایک لفظ بھرتی کا ہے۔ اُستادِ محترم کی اُنگلی تلے دبا ہوا بھرتی کا لفظ ناقدانہ جبر و استبداد کی تاب نہ لاتے ہوئے، بہ صد ندامت ہم سے نظریں نہیں ملا پا رہا تھا۔ ایک لمحے کو خیال آیا کہ اُستادِ محترم کی انگشت مبارک کو زحمتِ  شاقہ دے کر نادم لفظ سے آنکھیں چار کر لی جائیں لیکن پھر پاسِ ادب مانع ہوااور ہم نے دل ہی دل میں شعر کو دُہرا کر اُس بھرتی کے لفظ کو مجازاً ہی سہی گُدّی سے پکڑ لیا۔




بات استادِ محترم کی دل کو لگی۔ واقعی اگر وہ لفظ نہ بھی ہوتا تو بھی شعر کا مفہوم مکمل تھا۔ لیکن ہائے وہ شعر کا سانچہ کہ جو ایک حرف کے کم یا زیادہ ہونے پر بھی  بانکا ہو جاتا ہےاور سجیلا ہونے سے انکار کر دیتا ہے۔ جبکہ یہاں تو معاملہ حرف کا نہیں بلکہ پورے  لفظ کا تھا۔




آپ نے شاید بھرتی کے لفظ کے بارے میں سنا ہو۔ نہیں سُنا تو ہم بتا دیتے ہیں۔ شعری اصطلاح میں شعر میں محض وزن پورا کرنے کی خاطر ایسے لفظ شامل کرنا کہ جن کے نہ ہونے پر بھی شعر کے مفہوم پر کوئی فرق نہ پڑے وہ بھرتی کے لفظ یا حشو کہلاتے ہیں۔ اور جن کی عدم موجودگی کے باعث مصرع کی بندش چست قرار دی جاتی ہے۔




شاید آپ کو حیرت ہو لیکن امر واقع یہ ہے کہ  بھرتی کے لفظ شاعری کے علاوہ نثر میں بھی کافی استعمال ہوتے ہیں ۔ یہ بات الگ ہے کہ نثر میں ان لفظوں کو کان سے پکڑ کر نکالنے والے  ناقد میسر نہیں آتے۔ اور میسر آ بھی جائیں تو عموماً ناقد کو ہی کان سے پکڑ کر نکال دیا جاتا ہے۔




نثر میں بھرتی کے الفاظ کی مثالوں میں سب سے پہلے وہ لفظ ہیں جو بے چارے شوہر اپنی بیویوں کے نام کے ساتھ لگاتے ہیں۔ جیسے جان ، جانِ من وغیرہ۔  یا جب بیگمات اپنے شوہر سے کہتی ہیں کہ رات کو جلدی آئیے گا مجھے تھوڑی شاپنگ کرنی ہے تو اس قسم کے جملوں میں لفظ "تھوڑی" عموماً بھرتی کا ہوا کرتا ہے۔ 




ایسے ہی آپ نے اُن پیروں فقیروں، گدی نشینوں کے بڑے بڑے نام سُنے ہوں گے کہ جو شرو ع ہوجائیں تو ختم ہونے کا نام ہی نہیں لیتے۔ ایسے ناموں میں ایک آدھ لفظ واقعی نام کی ادائیگی کے لئے ناگزیر ہوتا ہے لیکن باقی ماندہ زیادہ تر لفظ بھرتی کے ہوتے ہیں اور عموماً مُریدوں کی عقیدت مندی کا شاخسانہ ہوتے ہیں  یا پھر نئے عقیدت مند گھیرنے کی پروموشن۔ یعنی حضرت علامہ، مولانا سے لے کر، پیرِطریقت، رہبرِ شریعت تک اور آخر میں لیاری شریف والے یا کیو ٹی وی والے سب کے سب کو آپ ہاتھ پاؤں بچا کر بھرتی کےلفظوں میں شمار کر سکتے ہیں۔






یوں تونثر میں بھرتی کے لفظوں کی کئی ایک مثالیں مزید دی جا سکتی ہیں۔ لیکن ہم مزید مثالیں آپ کی صوابدید پر چھوڑتے ہیں کہ 
بہ شرطِ دلچسپی 
اپنے ارد گرد بکھرے بھرتی کے الفاظ  آپ خود تلاش کر سکتے ہیں۔ 




رہا قصہ مذکورہ شعر اور اُس میں موجود بھرتی کے لفظ  کا۔  تو جناب  اُستادِ محترم سے اجازت لے کر جب ہم گھر کو چلے تو راستے میں ہی کئی ایک الفاظ اس سانچے میں بٹھانے کی سعی کرتے رہے، تاہم سانچے میں پورے بیٹھنے والے سب لفظ اُستادِ محترم کے بتائے گئے اصول کے مطابق بھرتی کے ہی لگے۔ گھر پہنچ کر بھی کچھ دیر یہی اُدھیڑ بُن رہی لیکن پھر ہمیں ایک خیال سُوجھا اور ہم سکون کی سانس لے کر سوگئے۔




اگلے روز جب ہم نے استادِ محترم کے سامنے ترمیم شدہ شعر رکھا تو اُستادِ محترم نے ہمیں ایک دم سے گھور کر دیکھا اور پھر مُسکراتے ہوئے بولے۔ تم بہت فنکار ہو گئے ہو۔ بھرتی کے لفظ کی جگہ تخلص ڈال دیا۔ اُستادِ محترم کی جانب سے اپنے 'فن' کے اعتراف پر ہم پھولے نہیں سمائے اور مسکراتے ہوئے سوچنے لگے۔ چلو مقطع تو ہو ہی گیا اب کبھی نہ کبھی غزل بھی ہو ہی جائے گی۔









جولائی 18, 2017

 طنز و مزاح, محمد احمد, میری تحریریں, نثر, نثرِ لطیف, نثرِ لطیف از محمد احمد 
خواب مرتے نہیں ۔ احمد فراز






خواب مرتے نہیں




خواب مرتے نہیں


خواب دل ہیں نہ آنکھیں نہ سانسیں کہ جو


ریزہ ریزہ ہوئے تو بکھر جائیں گے


جسم کی موت سے یہ بھی مر جائیں گے


خواب مرتے نہیں




خواب تو روشنی ہیں


نوا ہیں


ہوا ہیں


جو کالے پہاڑوں سے رکتے نہیں


ظُلم کے دوزخوں سے بھی پُھکتے نہیں


روشنی اور نوا اور ہوا کے علم


مقتلوں میں پہنچ کر بھی جُھکتے نہیں




خواب تو حرف ہیں


خواب تو نُور ہیں


خواب سُقراط ہیں


خواب منصور ہیں




احمد فراز



















جولائی 15, 2017

 احمد فراز, اردو شاعری, سدا بہار شاعری, سدا بہار نظمیں, شاعری, نظم 
غزل  ۔ مجھی سے کرتا نہ تھا کوئی مشورہ مِرا دل ۔ محمد احمدؔ




خاکسار کی ایک پرانی غزل قارئینِ بلاگ کی نذر:








غزل








مجھی سے کرتا نہ تھا کوئی مشورہ مِرا دل




سراب و خواب کے صحرا میں جل بجھا مِرا دل








نہ دیکھے طَور طریقے، نہ عادتیں دیکھیں




کسی کی شکل پہ اِک روز مر مِٹا مرا دل








وفا تو خیر ہوئی اس جہان میں عنقا




جو وہ ملے تو یہ پُوچھوں کہ کیا ہوا مرا دل؟








مآلِ دیدہ وری پُوچھتے ہو، دیکھ لو خود




بُجھی ہوئی مِری آنکھیں، بُجھا ہوا مرا دل








خلوص، مہر و مروّت بجز خسارہ نہیں




کہ دیکھتا ہی نہیں میرا فائدہ مرا دل








میں صاف دل ہوں، ہر اِک بات صاف کہتا ہوں




میں آئنہ ہوں تو ہے مثلِ آئنہ مرا دل








یہ اس کو دیکھ دھڑکنا ہی بُھول ہی جاتا ہے




غنیمِ جاں ہے،اُسی کا ہے، بے وفا! مرا دل








بچھڑ گئے، تھا بچھڑنا نوشتۂِ قسمت




ہے واقعہ جو بناتا ہے سانحہ مرا دل








نہیں تو کوئی نہیں، کوئی مسئلہ ہی نہیں




ذرا سی بات پہ ٹوٹے گا کون سا مرا دل؟








کسی کی یاد میں کھوئی سی ہیں مری آنکھیں




کسی کا دیکھتا رہتا ہے راستا مرا دل








سنا ہے قلب ہے سب تیری انگلیوں کے بیچ




تو اپنی سمت پلٹ لے مرے خدا مرا دل








میں آ گیا ہوں یہاں پر وہاں نہ جاؤں گا




پر اس کا پوچھ رہا ہے اتا پتا مرا دل








گرا دیا ہے قدر نا شناس ہاتھوں نے




ارے سنبھلنا! ذرا بچنا! دیکھنا! مِرا دل








میں اس گلی سے گزرتا ہوں سر جھکائے ہوئے




بنا ہوا ہے عجب موجۂِ صبا مرا دل








میں احمدؔ اپنی ہی دنیا میں شاد رہتا ہوں




یہ میرے خواب ہیں، یہ میں ہوں، یہ رہا مرا دل!








محمداحمدؔ













جولائی 15, 2017

 اردو ادب, اردو شاعری, غزل, غزلیات, محمد احمد کی غزل, میری شاعری 
شکریہ اردو محفل






اگر انٹرنیٹ پر اردو کی ترویج کا ذکر کیا جائے تو پہلا خیال اردو محفل کا ہی آتا ہے۔ اردو محفل بلاشبہ انٹرنیٹ پر یونیکوڈ اردو کو باقاعدہ متعارف کروانے والا پہلا فورم ہے۔ ہماری خوش نصیبی کہ ہم ایک عرصے اس فورم کے ساتھ منسلک رہے۔ ہم اسے اپنا فرض سمجھتے ہیں کہ ہم اردو محفل کی اردو اور اردو دان طبقہ کے لئے جو خدمات ہیں اُن کا کھلے دل سے اعتراف کریں اور ایک بار پھر شکریہ ادا کریں۔










اردو یونیکوڈ کی ترویج




ایک زمانہ تھا کہ انٹرنیٹ پر اردو زبان نظر ہی نہیں آتی تھی۔ پھر آہستہ آہستہ جب انٹرنیٹ پر اردو نظر آنا شروع ہوئی تو وہ تصویری شکل میں تھی۔ یعنی لوگ باگ ان پیچ پر اردو مواد کمپوز کرتے اور اُس کی تصاویر بنا کر مختلف سائٹس پر چسپاں کر دیتے تھے۔ یہ اردو محفل ہی کے لوگ تھے کہ جنہوں نے اردو دان طبقے کو یہ احساس دلایا کہ تصویری اردو ، اردو کی ترویج میں معاون ثابت نہیں ہوتی کہ نہ تو اسے سرچ کیا جا سکتا ہے اور نہ ہی یہ عبارت کسی اور کام آنے ولی ہے ۔ اور یہ کہ یونیکوڈ اردو ہی اردو کا مستقبل ہے۔ ان لوگوں کی یہ محنت رنگ لائی اور آہستہ آہستہ لوگ اردو رسم الخط میں لکھی تحاریر براہِ راست انٹرنیٹ پرشامل کرنے لگےاور رفتہ رفتہ تصویری اردو سے جان چھوٹ گئی۔  اس اہم کام پر ہم اردو محفل کے شکر گزار ہیں۔




اردو کمپیوٹنگ




انٹرنیٹ کے دنیا میں اردو کی ترویج اردو محفل انتظامیہ اور اراکین کی خاص ترجیح رہی ۔ انہوں نے اردو کمپیوٹنگ کو باسہولت بنانے کے لئے شبانہ روز محنت کی۔ اردو لوکلائزیشن، سوفٹ وئیر ڈیولپمنٹ، ٹائپو گرافی وغیرہ میں بہت کام ہوا جو کہ اردو دان طبقے کے لئے بہت مفید ثابت ہوا۔ مزید براں اردو محفل پر بہت سے ٹیوٹوریلز بھی گاہے بگاہے شامل ہوتے رہے جو نوواردان کے لئے مشعلِ راہ ثابت ہوئے۔ 




اردو بلاگنگ کی ترویج بھی اردو محفل کا خاصہ رہی ہے اور شروع کے دور میں بننے والے بیش تر بلاگ محفلین کے ہی تھے۔ خود ہمیں بھی بلاگ لکھنے کی ترغیب  اردو محفل سے ہی ملی۔ یعنی اگر اردو محفل نہ ہوتی تو شاید آج رعنائیِ خیال بھی نہ ہوتا۔ ہماری جانب سے شکریہ !




اردو ویب لائبریری




اردو ادب کی ترویج کے لئے اردو محفل کے زیرِ اہتمام بہت سی کتابوں کو ڈجیٹائز کرنے کا کام شروع کیا گیا اور شروع کے ادوار میں اس سلسلے میں خاطر خواہ کام ہوا۔ آج بھی ہمیں جو بہت سی اردو ای بک یونیکوڈ فارم میں مل جاتی ہیں، اُن میں کہیں نہ کہیں محفل یا محفلین کا ہاتھ نظر آتا ہے۔ شکریہ!




ادب پرور ماحول




یہ اردو محفل اور محفلین کی خوش قسمتی رہی ہے کہ یہاں اردو ادب سے علاقہ رکھنے والے اساتذہ ہر دور میں موجود رہے اور مبتدی اراکین کی داد رسی اور اصلاح کاکام ان احباب نے ہر دور میں بے غرض ہو کر کیا ۔ یہ ایک ایسی بیش بہا نعمت ہے کہ جوبہت سے دیگر فورمز پر مفقود رہی۔خود خاکسار کے لئے ان احباب سے سیکھنے کے مواقع ہر دور میں حاضر رہے اور خاکسار نے حسبِ حیثیت آپ احباب سے بہت کچھ سیکھا۔ میں بطورِ خصوصی جناب اعجاز عبید صاحب، جناب وارث صاحب اور جناب یعقوب آسی صاحب کی خدمات کا شکریہ ادا کرنا ضروری سمجھتا ہوں۔




گفتگو کا پلیٹ فارم




انٹرنیٹ کی دنیا میں یوں تو گفتگو کے بہت سے پلیٹ فارم موجود تھے لیکن بیش تر یا تو انگریزی زبان کے تھے یا پھر رومن اردو تک محدود تھے۔ اردو محفل کو یہ امتیاز حاصل تھا کہ یہاں گفتگو کا ایک ایسا فورم موجود تھا جہاں صرف اردو جاننے والے اپنے جذبات و احساسات کا اظہار اپنی زبان میں کر سکتے تھے۔ اور یہ احساس بہت خوبصورت تھا۔ خاکسار نے اپنی ایک نظم میں اردو محفل کی اس خصوصیت کا شکریہ ادا کیا ہے جسے آپ 
یہاں
 دیکھ سکتے ہیں۔




سب سے بڑھ کر یہ کہ ہمیں اردو محفل کے توسط سے ایسے اچھے دوست ملے کہ جن کی بابت ہم شکریہ بھی ادا کرنا چاہیں تو نہیں کر سکتے۔ یہ اردو محفل کا پلیٹ فارم ہی تھا کہ جس کی وساطت سے ہم ایسے دوستوں سے متعارف ہوئے کہ جو جغرافیائی لحاظ سے تو ہم سے قریب نہیں تھے لیکن دل کے بہت قریب نکلے۔ اِن احباب کی دوستی آج بھی ہمارا اثاثہ ہے۔




آخری شکریہ




اور آخری شکریہ یہ کہ اردو محفل نے ہمیں یہ سکھایا کہ انسان کو کسی بھی چیز کا اتنا عادی نہیں ہونا چاہیے کہ اُسے چھوڑنے کا خیال ہی اُسے لرزا دے۔ ایسی باتیں مشکل سے ہی سمجھ آتی ہیں لیکن سکھانے والے اچھے ہوں تو آ ہی جاتی ہیں۔ سو کسی حد تک ہم بھی سیکھ ہی گئے۔




نہ جاننے والوں کے لئے بتا دیتے ہیں کہ محفل آج سے ڈیڑھ دو ماہ قبل کچھ طبقاتی کشیدگی کا شکار رہی۔  چونکہ ہم بھی اپنی سو چ رکھتے ہیں سوہمارا جھکاؤ بھی دو میں سے ایک طبقے کی طرف رہا اور اس کا اظہار بھی ہم نے گاہے گاہے کیا کہ اگر گفتگو کے ایسے اچھے پلیٹ فارم پر بھی انسان اپنے خیالات کا اظہار نہیں کرے گا تو کہاں کرے گا۔ بہرکیف اس دوران محفل انتظامیہ اپنی مصروفیات کے باوجود ان معاملات سے نمٹنے کی کما حقہ کوشش کرتی رہی اور اپنے تئیں کچھ اقدامات کرکے معاملات بہتر بھی کر لیے۔




اب جب کہ صورتحال بہت بہتر تھی اور محفل پر محفل کی سالگرہ کی تقریبات عروج پر تھیں تو نہ جانے انتظامیہ کس کی کس بات سے مشتعل ہوئی اور انتظامی تبدیلیوں کے نام پر پھر جانبدارانہ اقدامات کرتی نظر آئی۔ ہم محفل پر آن لائن ہی تھے کہ اچانک ہمیں اپنی تین پوسٹس اور ایک کیفیت نامے کے حذف ہونے کی اطلاع ملی اور اُس کے بعد ہمارا اکاؤنٹ جزوقتی طور پر معطل ہوگیا۔




حذف ہونے والی تین پوسٹس میں سے ایک تو ایسی تھی کہ جس میں ہم نے محفل میں کشیدگی کے دوران افتخار عارف کے کچھ اشعار جمع کیے تھے کہ جو محفل کی صورتحال سے کچھ نہ کچھ مماثلت رکھتے تھے یا اُن کی بابت ایسا سمجھا جا سکتا تھا۔ یہ ہماری واحد "شر انگیزی" تھی حالانکہ اس پوسٹ میں بھی اشعار کے علاوہ کچھ نہیں تھا۔




ہمیں حیرت اس بات پر ہوئی کہ نبیل بھیا نے یا اتنظامیہ کے کسی اور رُکن نے پسندیدہ کلام میں لگائی جانے والی افتخار عارف کی دو مزید غزلیات بھی حذف کر دیں۔ شاید اس سراسیمگی کی کیفیت میں اُنہیں رسی بھی سانپ نظر آ رہی ہے۔ اسی طرح ہمارےایک کیفیت نامے کا شعر جو کہ ہم نے نہ جانے کس خیال میں کیفیت نامے میں ارسال کر دیا۔ اُسے بھی حذف کر دیا گیا۔ حالانکہ اس کا تعلق محفل اور محفل انتظامیہ سے ہرگز نہیں تھا۔ شعر یہ تھا:










میں خود یہ چاہتا ہوں کہ حالات ہوں خراب




میرے خلاف زہر اُگلتا پھر ےکوئی




ہم جون ایلیا کے لہجے کی تاثیر کے معترف تو ہیں ہی لیکن ہمیں یہ نہیں معلوم تھا کہ تیر پر اُڑ کر نشانے از خود بھی لگ سکتے ہیں۔  :)




بہرکیف اس کیفیت نامے کا محفل یا انتظامیہ سے کوئی تعلق نہیں تھا اور نہ ہی افتخار عارف کی آخری دو غزلوں کا کوئی واسطہ اس سب معاملے سے تھا۔ سُنتے ہیں کہ انتظامیہ نے ہم سمیت کچھ لوگوں کے کچھ اختیارات کو محدود کیا ہے۔ بہت اچھی بات ہے وہ کر سکتے ہیں کہ اُن کو اختیار ہے۔ ہم سوچتے ہیں کہ اگر محفل انتظامیہ شروع سے ہی ایسی حساسیت والی ہوتی تو ہم تو  پسندیدہ اشعار کے انتخاب کے باعث 2007 میں ہی انتظامیہ کو پیارے ہو جاتے۔ :)




سب سے آخری بات یہ ہے کہ ہمیں محفل انتظامیہ سے کوئی گلہ شکوہ نہیں ہے اور درج بالا مندرجات اس سلسلے میں ہماری سوچ کی عکاسی کے سوا کچھ نہیں ہیں۔ محفل انتظامیہ صاحبِ اختیار ہے اُن کا حق ہے کہ وہ اپنے فورم کو جیسے چاہیں چلائیں۔ یہ تحریر اپنے بلاگ پر اس لئے لگائی ہے کہ اگر کوئی دوست اسے پڑھنا چاہے تو یہ پڑھنے والوں کے لئے دستیاب رہے۔




اس آخری شکریے سے ماقبل محفل کی خدمات کے حوالے سے ہم نے جو اعترافات کیے ہیں وہ تمام تر تہہ دل سے کیے ہیں اور ہم واقعتاً ان شاندار کارناموں پر محفل انتظامیہ کے ممنون ہیں۔ بالخصوص ہم نبیل بھائی، ذکریا بھائی، سعود بھائی اور دیگر ابتدائی دور کے اراکین کے شکر گزار ہیں کہ جنہوں نے اردو محفل کو اردو محفل بنایا۔




کسی کے ہونے نہ ہونے سے کوئی فرق نہیں پڑتا۔ اللہ نے چاہا تو محفل ایسے ہی آباد رہے گی۔




ہمارا ایک پرانا کیفیت نامہ، جسے شاید ہم نے کچھ پہلے لکھ دیا تھا:








دائم آباد رہے گی 'محفل'




ہم نہ ہوں گے کوئی ہم سا ہوگا







جولائی 10, 2017

 اردو, اردو کی ترویج, اردو محفل 
غزل ۔ اپنی مرضی سے کہاں اپنے سفر کے ہم ہیں ۔ ندا فاضلی








غزل














اپنی مرضی سے کہاں اپنے سفر کے ہم ہیں




رُخ ہواؤں کا جِدھر کا ہے اُدھر کے ہم ہیں








پہلے ہر چیز تھی اَپنی مگر اب لگتا ہے




اپنے ہی گھر میں کِسی دُوسرے گھر کے ہم ہیں








وقت کے ساتھ ہے مٹی کا سفر صدیوں سے




کِس کو معلوم کہاں کے ہیں کدھر کے ہم ہیں








چلتے رہتے ہیں کہ چلنا ہے مُسافر کا نصیب




سوچتے رہتے ہیں کِس راہ گزر کے ہم ہیں








ہم وہاں ہیں جہاں کچھ بھی نہیں رستہ نہ دیار




اپنے ہی کھوئے ہوئے شام و سحر کے ہم ہیں








گنتیوں میں ہی گنے جاتے ہیں ہر دور میں ہم




ہر قلم کار کی بے نام خبر کے ہم ہیں








ندا فاضلی



















جولائی 08, 2017

 اردو شاعری, شاعری, غزل, غزلیات, منتخب کلام, ندا فاضلی, nida-fazli 
تُو اس طرح سے مِری زندگی میں شامل ہے۔ ندا فاضلی




ندا فاضلی ہندوستان کے مشہور معروف شاعرگزرے ہیں۔ اُنہوں نے عمومی غزلیات کے علاوہ فلمی گیت بھی بہت خوب لکھے اور سننے والوں سے خوب خوب داد پائی۔ اُن کی تصنیفات میں "لفظوں کے پھول"، "مور ناچ"،  "آنکھ اور خواب کے درمیان میں"، " سفر میں دھوپ تو ہوگی" اور "کھویا ہوا سا کچھ" شامل ہیں۔آج ندا فاضلی کا ایک انتہائی خوبصورت گیت بلاگ پر شامل کر رہا ہوں۔ یہ گیت اپنے بطورِ گیت تو ہر طرح سے لاجواب ہے ہی لیکن اس کی شاعری اس کا اصل گوہر ہے۔ 








گیت








تُو اس طرح سے مِری زندگی میں شامل ہے




جہاں بھی جاؤں یہ لگتا ہے تیری محفل ہے








یہ آسمان، یہ بادل، یہ راستے، یہ ہوا




ہر ایک چیز ہے اپنی جگہ ٹھکانے سے




کئی دنوں سے شکایت نہیں زمانے سے




یہ زندگی ہے سفر، تُو سفر کی منزل ہے




جہاں بھی جاؤں یہ لگتا ہے تیری محفل ہے




تُو اس طرح سے مِری زندگی میں شامل ہے








تیرے بغیر جہاں میں کوئی کمی سی تھی




بھٹک رہی تھی جوانی اندھیری راہوں میں




سکون دل کو ملا آ کے تیری بانہوں میں




میں ایک کھوئی ہوئی موج ہوں تُو ساحل ہے




جہاں بھی جاؤں یہ لگتا ہے تیری محفل ہے




تُو اس طرح سے مِری زندگی میں شامل ہے








تیرے جمال سے روشن ہے کائنات مِری




میری تلاش تیری دل کشی رہے باقی




خدا کرے کہ یہ دیوانگی رہے باقی




تیری وفا ہی میری ہر خوشی کا حاصل ہے




جہاں بھی جاؤں یہ لگتا ہے تیری محفل ہے




تُو اس طرح سے مِری زندگی میں شامل ہے








ہر ایک شے ہے محبت کے نور سے روشن




یہ روشنی جو نہ ہو زندگی ادھوری ہے




رہِ وفا میں کوئی ہمسفر ضروری ہے




یہ راستہ کہیں تنہا کٹے تو مشکل ہے




جہاں بھی جاؤں یہ لگتا ہے تیری محفل ہے




تو اس طرح سے مِری زندگی میں شامل ہیں








ندا فاضلی










Nida Fazli















جولائی 06, 2017

 فلمی گیت, گیت, گیت نگار, ندا فاضلی 
پُرانی موٹر ۔۔۔ از ۔۔۔ سید ضمیر جعفری




سید ضمیر جعفری  ظریفانہ شاعری میں ایک ایسی تابندہ مثال ہیں کہ جس کی نظیر اردو شاعری میں نہیں ملتی۔ اُن کا بیشتر مزاحیہ کلام ایسا ہے کہ اسے جب بھی پڑھا جائے اپنا الگ ہی لطف دیتا ہے۔ اُن کی ایک مشہورِ زمانہ نظم پرانی موٹر قارئینِ بلاگ کی نذر!








پرانی موٹر








عجب اک بار سا مردار پہیوں نے اٹھایا ہے




اسے انساں کی بد بختی نے جانے کب بنایا ہے




نہ ماڈل ہے نہ باڈی ہے نہ پایہ ہے نہ سایہ ہے




پرندہ ہے جسے کوئی شکاری مار لایا ہے








کوئی شے ہے کہ بینِ جسم و جاں معلوم ہوتی ہے




کسی مرحوم موٹر کا دھواں معلوم ہوتی ہے








طبعیت مستقل رہتی ہے ناساز و علیل اس کی




اٹی رہتی ہے نہر اس کی ٬ پھٹی رہتی ہے جھیل اس کی




توانائی قلیل اس کی تو بینائی بخیل اس کی




کہ اس کو مدتوں سے کھا چکی عمر طویل اس کی








گریباں چاک انجن یوں پڑا ہے اپنے چھپر میں




کہ جیسے کوئی کالا مرغ ہو گھی کے کنستر میں








ولایت سے کسی سرجارج ایلن بی کے ساتھ آئی




جوانی لٹ گئی تو سندھ میں یہ خوش صفات آئی




وہاں جب عین اس کے سر پہ تاریخِ وفات آئی




نہ جانے کیسے ہاتھ آئی مگر پھر اپنے ہات آئی








ہمارے ملک میں انگریز کے اقبال کی موٹر




سن اڑتالیس میں پورے اٹھتر سال کی موٹر














یہ چلتی ہے تو دوطرفہ ندامت ساتھ چلتی ہے




بھرے بازار کی پوری ملامت ساتھ چلتی ہے




بہن کی التجا٬ماں کی محبت ساتھ چلتی ہے




وفائے دوستاں بہرِ مشقت ساتھ چلتی ہے








بہت کم اس خرابے کو خراب انجن چلاتا ہے




عموما زورِ دستِ دوستاں ہی کام آتا ہے








کبھی بیلوں کے پیچھے جوت کر چلوائی جاتی ہے




کبھی خالی خدا کے نام پر کھچوائی جاتی ہے




پکڑ کر بھیجی جاتی ہے٬ جکڑ کر لائی جاتی ہے




وہ کہتے ہیں کہ اس میں پھر بھی موٹر پائی جاتی ہے








اذیت کو بھی اک نعمت سمجھ کر شادماں ہونا




تعالی ﷲ یوں انساں کا مغلوبِ گماں ہونا




بہ طرزِ عاشقانہ دوڑ کر٬ بے ہوش ہو جانا




بہ رنگِ دلبرانہ جھانک کر٬ روپوش ہوجانا








بزرگوں کی طرح کچھ کھانس کر خاموش ہوجانا




مسلمانوں کی صورت دفعتا پر جوش ہوجانا








قدم رکھنے سے پہلے لغزشِ مستانہ رکھتی ہے




کہ ہر فرلانگ پر اپنا مسافر خانہ رکھتی ہے




دمِ رفتار دنیا کا عجب نقشا دکھائی دے




سڑک بیٹھی ہوئی اور آدمی اڑتا دکھائی دے








نظام زندگی یکسر تہہ و بالا دکھائی دے




یہ عالم ہو تو اس عالم میں آخر کیا دکھائی دے








روانی اس کی اک طوفانِ وجد و حال ہے گویا




کہ جو پرزہ ہے اک بپھرا ہوا قوّال ہے گویا








شکستہ ساز میں بھی ٬ محشر نغمات رکھتی ہے




توانائی نہیں رکھتی مگر جذبات رکھتی ہے




پرانے ماڈلوں میں کوئی اونچی ذات رکھتی ہے




ابھی پچھلی صدی کے بعض پرزہ جات رکھتی ہے








غمِ دوراں سے اب تو یہ بھی نوبت آگئی٬ اکثر




کسی مرغی سے ٹکرائی تو خود چکرا گئی، اکثر








ہزاروں حادثے دیکھے٬ زمانی بھی مکانی بھی




بہت سے روگ پالے ہیں زراہِ قدر دانی بھی




خجل اس سخت جانی پر ہے مرگِ ناگہانی بھی




خداوندا نہ کوئی چیز ہو٬ اتنی پرانی بھی








کبھی وقتِ خرام آیا تو ٹائر کا سلام آیا




تھم اے رہرو کہ شاید پھر کوئی مشکل مقام آیا








سید ضمیر جعفری









جولائی 05, 2017

 اردو شاعری, سدا بہار نظمیں, سید ضمیر جعفری, شاعری, ظریفانہ کلام, نظم 
غزل ۔ تیرے جلوے اب مجھے ہر سو نظر آنے لگے ۔ صباؔ افغانی






غزل








تیرے جلوے اب مجھے ہر سو نظر آنے لگے




کاش یہ بھی ہو کہ مجھ میں تُو نظر آنے لگے








اِبتدا یہ تھی کہ دیکھی تھی خوشی کی اک جھلک




انتہا یہ ہے کہ غم ہر سُو نظر آنے لگے








بے قراری بڑھتے بڑھتے دل کی فطرت بن گئی




شاید اَب تَسٗکین کا پہلو نظر آنے لگے








ختم کردے اے صباؔ اب شامِ غم کی داستاں




دیکھ اُن آنکھوں میں بھی آنسو نظر آنے لگے








صباؔ افغانی









تصویر پر کلک کیجے۔





جون 30, 2017

 اردو شاعری, شاعری, صبا افغانی, غزل, غزلیات, منتخب کلام, میری پسند 
افتخار عارف کی دو خوبصورت غزلیں






افتخار عارف کی دو خوبصورت غزلیں








قِصّہ ٴاہلِ جنُوں کوئی نہیں لِکّھے گا




جیسے ہم لِکھتے ہیں، یُوں کوئی نہیں لِکّھے گا








وَحشتِ قلبِ تپاں کیسے لکھی جائے گی!




حالتِ سُوزِ دَرُوں، کوئی نہیں لِکّھے گا








کیسے ڈھہ جاتا ہے دل، بُجھتی ہیں آنکھیں کیسے؟؟




سَر نوِشتِ رگِ خُوں، کوئی نہیں لِکّھے گا








کوئی لِکّھے گا نہیں ، کیوں بڑھی، کیسے بڑھی بات؟؟




کیوں ہُوا درد فزُوں؟ کوئی نہیں لِکّھے گا








خلقتِ شہر سَر آنکھوں پہ بِٹھاتی تھی جنہیں 




کیوں ہُوئے خوار و زبُوں؟ کوئی نہیں لِکّھے گا








عرضیاں ساری نظر میں ہیں رَجَز خوانوں کی




سب خبر ہے ہمیں، کیُوں کوئی نہیں لِکّھے گا








شہر آشُوب کے لکھنے کو جگر چاہیے ہے




مَیں ہی لِکُّھوں تو لکُھوں، کوئی نہیں لِکّھے گا! 








بے اثر ہوتے ہُوئے حرف کے اِس موسِم میں 




کیا کہُوں،کس سے کہُوں، کوئی نہیں لِکّھے گا








✿✿✿✿✿✿✿








دل کو دِیوار کریں، صبر سے وحشت کریں ہم




خاک ہو جائیں جو رُسوائی کو شُہرت کریں ہم








اِک قیامت کہ تُلی بیٹھی ہے پامالی پر




یہ گُزرلےتوبیانِ قد وقامت کریں ہم








حرف ِ تردید سے پڑ سکتے ہیں سَو طرح کے پیچ




ایسے سادہ بھی نہیں ہیں کہ وضاحت کریں ہم








دل کے ہمراہ گزارے گئے سب عُمرکے دِن




شام آئی ہے تو کیا ترکِ محُبت کریں ہم








اک ہماری بھی امانت ہے تہ ِ خاک یہاں




کیسے ممکن ہے کہ اس شہر سے ہِجرت کریں ہم








دن نکلنے کو ہے چہروں پہ سجا لیں دُنیا




صُبح سے پہلے ہر اِک خواب کو رُخصت کریں








شوق ِآرائش ِ گل کایہ صلہ ہے کہ صبا




کہتی پھرتی ہے کہ اب اور نہ زحمت کریں ہم








عُمر بھر دل میں سجائے پھرے اوروں کی شبیہ




کبھی ایسا ہو کہ اپنی بھی زیارت کریں ہم








افتخار عارف












ٰImage Credit : Urdu Mehfil







جون 20, 2017

 اردو شاعری, افتخار عارف, انتخاب, ایک شاعر دو غزلیں, شاعری, غزلیات, منتخب کلام 
منہ دھو رکھیے [فیس واش کی فسوں کاریاں]






منہ دھو رکھیے




فیس واش کی فسوں کاریاں​








از ۔۔۔ 
محمد احمدؔ​




منہ دھو رکھنے کا مشورہ زندگی میں کبھی نہ کبھی آپ کو بھی ضرور ملا ہوگا۔ یہ الگ بات ہے کہ آپ نے اسے مشورہ سمجھا ہی نہ ہو۔ اگر سمجھا ہوتا تو طبیعت کے ساتھ ساتھ چہرے کی جلد بھی صاف ہو جاتی۔ لگے ہاتھ چہرے کا نکھار ، طعنے کی پھٹکار کو کچھ مندمل بھی کر دیتا۔ اسی لئے کہتے ہیں کہ سمجھ بڑی چیز ہے اور سمجھداری اُس سے بھی زیادہ ۔کم از کم تعداد ِ حروف کی بنیاد پر۔




ہم یہ بھی سمجھتے ہیں کہ اکثر لوگ بغیر مشورے کےہی منہ دھو رکھتے ہیں اور کچھ لوگ اس کے لئے بڑے جتن بھی کرتے ہیں۔ جتن کرنا اس لئے بھی ضروری ہے کہ کاسمیٹکس والے یہ بات لوگوں کے ذہنوں میں بٹھا چکے ہیں کہ خوبصورت لگنا آپ کا حق ہے۔ خوبصورت ہونے کو آپ کا حق کہنے سے اُنہوں نے بھی گریز کیا کہ یہ آسمان سے دشمنی مول لینے والی بات ہے۔




پہلے زمانے میں خوبصورتی کے معیار اور تھے۔ پہلے زیادہ تر وہی لوگ خوبصورت نظر آتے تھے جو خوبصورت ہوتے بھی تھے اور اُنہیں اس کے لئے بہت زیادہ جتن بھی نہیں کرنے پڑتے تھے۔ لیکن اب اور سے اور ہوئے 'حُسن' کے عنواں 'پیارے'!










پہلے زمانے میں منہ دھونے کا کام زیادہ تر خواتین ہی کیا کرتی تھیں اور مرد حضرات یہ کہہ کر کہ 'شیروں کے بھی کبھی منہ دُھلتے ہیں'، اپنی کاہلی پر بہادری کا پردہ ڈال دیا کرتے تھے۔ خواتین بھی منہ دھونے کا کام کپڑے دھونے کے صابن سے ہی لے لیا کرتی تھیں ۔ یعنی کپڑے دھونے کے بعد اُسی صابن سے منہ بھی دھو لیا کرتیں۔ سیدھے سادھے صابن میل کو اُتار پھینکتے اور اُن کی رنگ کاٹنے کی صلاحیت خواتین کی فئیر نیس کو جلا بخشتی۔ اللہ اللہ خیر صلا۔




تاہم جیسے جیسے آسماں رنگ بدلتا ہے زمین والے بھی رنگ ڈھنگ بدلتے رہتے ہیں۔ صابن کی جگہ فیس واش نے لے لی اور رنگ کاٹ کی جگہ فئیرنیس کریم نے ۔ یعنی اب جس صابن سے ہاتھ دھوئے جائیں اُسی سے منہ بھی دھو لینا نری جہالت سمجھا جانے لگا۔ اب آپ سر پر شیمپو لگائیں گے منہ پر فیس واش، ہاتھوں پر ہینڈ واش اور یوں آپ کے اور سرمایہ داروں کے بیچ مالی عدم توازن کاتوازن برقرار رہنے کی سبیل ہو سکےگی۔




رواں سال جب ہماری عمر رواں کو دائمی اسیری سے روشناس کرانے کی تقریبات درپیش تھیں تو ہمیں بھی یہ مشورہ دیا گیا کہ اپنا خیال رکھیے اور خود کو تھوڑا خوش وضع بنانے کی کوشش کریں۔ اگر ہمارے ساتھ یہ مسئلہ درپیش نہ ہوتا تو شاید ہمیں پتہ ہی نہیں چلتا کہ لوگ ایک مدتِ طویل و بسیط سے ہمیں خوش وضع سمجھنے سے عاری ہیں اور اب بھی جس مَرے دل سے یہ مشورے دیے جا رہے ہیں تو اس سے گمان ہوتا کہ انہیں اپنی اُمیدوں کے بر آنے کی کوئی خاص اُمید بھی نہیں ہے۔




اُمید تو ہمیں بھی کوئی خاص نہیں تھی لیکن اس خیال سے کہ کہیں سیاہ و سفید کے مطلق تضاد سے لوگوں کی طبیعت ہی مکدر نہ ہو جائے، ہم نے خود کو کسی نہ کسی طرح راضی کیا کہ روز کے چار چھ دقیقے فروگزاشت ہونے سے بچا لیں اور اس سلسلے میں صرف کر دیے جائیں تاکہ اپنے چہرے کو چہرہ انور میں ڈھال کر سزاوارِ نمائش بنایا جا سکے۔ سزاوار کی سزا کو ہر دومعنی میں پڑھا جا سکتا ہے۔




سچ پوچھیں تو فیس واش سے یہ ہمارا پہلا تعارف نہیں تھا۔ اول اول جب ہم اس جہانِ حسن افروز سے روشناس ہوئے تو جو پہلا فیس واش ہم نے استعمال کیا وہ ایسا تھا کہ گویا ہم نے چہرے پر موبل آئل مل لیا ہو اور اُس کی چکنائی کو دھونے کے لئے نئے بونس کی ضرورت محسوس ہوتی تھی۔ کافی دیر چہرہ رگڑنے کے بعد احساس ہوتا کہ یہ تو کولھو کے بیل کی طرح چلتے رہنے جیسا معاملہ ہے یعنی اگر ساری زندگی چہرہ رگڑتے رہیں تو بھی ضرورت تمام نہیں ہوگی۔ تاہم اُن دنوں چونکہ معاملہ اتنا گھمبیر نہیں تھا سو ہماری کاہلی اور غیر مستقل مزاجی نے آڑے آ کر فیس واش کے مذموم عزائم خاک میں ملا دیے اور یوں ہمارا چہرہ چکنا گھڑا بنتے بنتے رہ گیا۔




تاہم اس بار ہم نسبتاً سنجیدہ تھے سو بھول چوک کے عفریت کو ہردوسرے تیسرے روز قابو کر ہی لیتے اور ناممکن کو ممکن بنانے کی سعی میں لگ جاتے۔




اس بار ہم نے کچھ دوسرے برانڈز آزمانے کا فیصلہ کیا۔ تاہم اندازہ ہوا کہ :








ع۔ جو ذرہ جس جگہ ہے وہیں آفتاب ہے




اور








ع۔ ملے نہیں ہیں جو 'برانڈ' اُن کی مہربانی ہے۔




خیر ! سیاہ کو سفید کرنے کی اس نئی مہم میں جو پہلا فیس واش ہم نے استعمال کیا وہ اپنی طبعیت میں بڑا سفاک ثابت ہوا۔ اسے لگا کر یوں گمان ہوتا کہ جیسے اس میں ریت کی کنکریاں سی ملائی ہوئیں ہیں جو جلد میں جا بجا چھوٹے چھوٹے گڑھوں کی تخلیق کا کام کرتی ہیں اور ہمارے چہرے کے سیاہ خلیوں کو میل سمجھ کر نسبتاً کم سیاہ خلیوں سے الگ کرنے کا کام کرتی ہیں۔ ہمارا خیال ہے کہ اگر اس فیس واش کی خدمات میسر ہوں تو ریشمی کپڑے سے اسکاچ برائٹ بھی بنایا جا سکتا ہے۔ چھوٹی چھوٹی سی کنکریوں سے چہرے کو چھلنی کر دینے والے اس فیس واش کا کام اتنا ہی تھا کہ بے تحاشہ روزن ہمارے چہرے کی جلد میں بنادے اور ہمارا باطنی نور اِن روزنوں سےجھانک جھانک کر چہرے کو تابناک بنا دے۔ اُن دنوں یہ خیال بھی آیا کہ جن کا اندروں تاریک تر ہوتا ہوگا اُن کے چہرے کے روشن ہونے کی کیا سبیل بنتی ہوگی۔ یقنیاً حلق میں چائنا کی چھوٹی والی ٹارچ رکھ کر گھومنے کے علاوہ تو کوئی حل نہیں ہوگا۔




اگلا فیس واش سفاک نہیں تھا بلکہ کافی حد تک عیب پوشی کرنے والا تھا ۔ یوں گماں ہوتا تھا کہ جیسے کسی نے ٹالکم پاؤڈر کو پانی میں گھول کر پیش کر دیا ہو۔ یعنی چہرے کی جلد جیسی بھی ہو اُوپر اُوپر سفیدی کا لیپ کر دیا جائے۔ اِسے آپ طنزاً کاسمیٹک تبدیلی بھی نہیں کہہ سکتے کہ یہ فی الواقعہ کاسمیٹک تبدیلی ہی تھی۔




کافی بعد میں ہمیں یہ عقل آئی کہ یہ دونوں فیس واش ایک ساتھ بھی تو استعمال کیے جا سکتے ہیں۔یعنی اول الذکر چہرے میں گڑھے کھودنے کے لئے اور ثانی الذکر اُن گڑھوں کو سفیدےسےبھرنے کےلئے۔ لیکن ناتجربے کاری کے باعث شروع شروع میں ہم نے یوں کیا کہ دوسرا فیس واش دھونے میں کچھ زیادہ محنت کرلی ۔ جس سے ہوا یوں کہ اوپر اوپر سے سفیدی دُھل گئی اور صرف پہلے فیس واش کے تیار کردہ گڑھوں میں باقی رہ گئی۔ اب چہرہ کچھ ایسا ہوگیا کہ جیسے کسی جلے ہوئے بیکری والے بن پر جا بجا سفید تل چپکے نظر آ رہےہوں۔




آپ سوچ رہے ہوں گے کہ پتہ نہیں اتنا کچھ کرنے کے بعد بھی ہمارے منہ پر کچھ رونق آئی بھی یا نہیں ۔ تو ہم کہیں گے کہ ہم کچھ یقین سے نہیں کہہ سکتے کہ اتنے تجربات کرکے ہم تو کافی شش و پنج بلکہ کسی حد تک ہشت و ہفت کا شکار ہوگئے تھے۔ رہے وہ لوگ جن سے ہم نے اپنی اس مشقت اور اُس کے حاصل حصول کے بارے میں رائے لی تو اُن میں دو طرح کے لوگ ملے ایک وہ جو منہ دیکھے کی تعریف کرنے لگے اور دوسرے وہ جو محض ہمارا منہ دیکھ کر چپ ہو گئے۔بہرکیف ہمیں ہر دو طرح کے احباب سے ہمدردی ہے اور سوچتے ہیں کہ آئندہ کبھی انہیں ایسے کڑے امتحان میں نہ ڈالا جائے۔



جون 12, 2017

 طنز و مزاح, محمد احمد, میری تحریریں, نثر, نثرِ لطیف, نثرِ لطیف از محمد احمد 
دیکھ کر ہر در و دیوار کو حیراں ہونا  ۔ عزیز لکھنوی








غزل​






دیکھ کر ہر در و دیوار کو حیراں ہونا 


وہ مرا پہلے پہل داخلِ زِنداں ہونا




قابلِ دید ہے اس گھر کا بھی ویراں ہونا


جس کے ہر گوشہ میں مخفی تھا بیاباں ہونا




جی نہ اٹھوں گا ہے بے کار پشیماں ہونا


جاؤ اب ہو چکا جو کچھ تھا مری جاں ہونا




واہمہ مجھ کو دکھا تا ہے جُنوں کے سامان 


نظر آتا ہے مجھے گھر کا بیاباں ہونا




اُف مرے اجڑے ہوئے گھر کی تباہی دیکھو


جس کے ہر ذرّہ پہ چھایا ہے بیاباں ہونا




حادثے دونوں یہ عالم میں اہم گزرے ہیں 


میرا مرنا تِرِی زُلفوں کا پریشاں ہونا




الحذر! گورِ غریباں کی ڈراؤنی راتیں


اور وہ ان کے گھنے بال پریشاں ہونا




رات بھر سوزِ محبت نے جلایا مجھ کو


تھا مقدر میں چراغِ شبِ ہجراں ہونا




کیوں نہ وحشت میں بھی پابندِ محبت رہتا 


تھا بیاباں میں مجھے قیدیِ زنداں ہونا




ہوگا اِک وقت میں یہ واقعۂ تاریخی


یاد رکھنا مرے کاشانہ کا ویراں ہونا




کچھ نہ پوچھو شبِ وعدہ مرے گھر کی رونق


اللہ اللہ وہ سامان سے ساماں ہونا




جوش میں لے کے اک انگڑائی کسی کا کہنا 


تم کو آتا ہی نہیں چاکِ گریباں ہونا




عالمِ عشق کی فطرت میں خلل آتا ہے


مان لوں حضرتِ انساں کا گر انساں ہونا




سرخ ڈورے تری آنکھوں کے الٰہی توبہ 


چاہئے تھا انھیں پیوست رگِ جاں ہونا




ان سے کرتا ہے دمِ نزع وصیّت یہ عزیزؔ 


خلق روئے گی مگر تم نہ پریشاں ہونا






عزیز لکھنوی​









مارچ 03, 2017

 اردو شاعری, شاعری, عزیز لکھنوی, غزل, غزلیات, منتخب کلام 
آنکھوں سے مِری کون مرے خواب لے گیا






غزل​



آنکھوں سے مِری کون مرے خواب لے گیا

چشمِ صدف سے گوہرِ نایاب لے گیا



اِس شہرِ خوش جمال کو کِس کی لگی ہے آہ

کِس دل زدہ کا گریہ خونناب لے گیا



کُچھ نا خدا کے فیض سے ساحل بھی دُور تھا

کُچھ قسمتوں کے پھیر میں گرداب لے گیا



واں شہر ڈُوبتے ہیں یہاں بحث کہ اُنہیں

خُم لے گیا ہے یا خمِ محراب لے گیا



کچھ کھوئی کھوئی آنکھیں بھی موجوں کے ساتھ تھیں

شاید اُنہیں بہا کے کوئی خواب لے گیا



طوفان اَبر و باد میں سب گیت کھو گئے

جھونکا ہَوا کا ہاتھ سے مِضراب لے گیا



غیروں کی دشمنی نے نہ مارا،مگر ہمیں

اپنوں کے التفات کا زہر اب لے گیا



اے آنکھ!اب تو خواب کی دُنیا سے لوٹ آ

"مژگاں تو کھول!شہر کو سیلاب لے گیا!"




پروین شاکر​







مارچ 02, 2017

 پروین شاکر, شاعری, غزل, غزلیات, منتخب کلام 
قہوہ خانے میں دھواں بن کے سمائے ہوئے لوگ






غزل




قہوہ خانے میں دھواں بن کے سمائے ہوئے لوگ


جانے کس دھن میں سلگتے ہیں بجھائے ہوئے لوگ




تو بھی چاہے تو نہ چھوڑیں گے حکومت دل کی


ہم ہیں مسند پہ ترے غم کو بٹھائے ہوئے لوگ




اپنا مقسوم ہے گلیوں کی ہوا ہو جانا


یار ہم ہیں کسی محفل سے اٹھائے ہوئے لوگ




شکل تو شکل مجھے نام بھی اب یاد نہیں


ہائے وہ لوگ وہ اعصاب پہ چھائے ہوئے لوگ




آنکھ نے بور اُٹھایا ہے درختوں کی طرح


یاد آتے ہیں اِسی رُت میں بُھلائے ہوئے لوگ




حاکمِ  شہر کو معلوم ہوا ہے تابش


جمع ہوتے ہیں کہیں چند ستائے ہوئے لوگ




عباس تابش











مارچ 01, 2017

 شاعری, عباس تابش, غزل, غزلیات 
روٹھ گئیں گلشن سے بہاریں، کس سے بات کریں






غزل 








روٹھ گئیں گلشن سے بہاریں، کس سے بات کریں




کیسے منائیں، کس کو پکاریں، کس سے بات کریں








ہم نے خود ہی پیدا کی ہے ایک نئی تہذیب




ہاتھ میں گُل، دل میں تلواریں کس سے بات کریں








محفل پھیکی، ساقی بہکا، زہریلا ہر جام




ہم کیسے اب شام گزاریں، کس سے بات کریں








قاتل وقت ہوا ہے ہم سے کیوں اتنا ناراض 




خود کو اور کہاں تک ماریں، کس سے بات کریں








آگ لگانا ہے تو دل میں، پیار کی آگ لگا




تو ہی بتا جلتی دیواریں کس سے بات کریں








شاعر: نامعلوم





فروری 25, 2017

 شاعر نامعلوم, غزل, غزلیات, منتخب کلام 
ظالم سماجی میڈیا 






ظالم سماجی میڈیا 




محمد احمد​




ہم ازل سے سُنتے آ رہے ہیں کہ سماج ہمیشہ ظالم ہوتا ہے اور سماج کے رسم و رواج زیادہ نہیں تو کم از کم دو محبت کرنے والوں کو جکڑ لیا کرتے ہیں۔ شکر ہے کہ ہم اکیلے ان کی مطلوبہ تعداد کو کبھی نہیں پہنچے سو حضرتِ سماج جکڑالوی سے بچے رہے ۔ تاہم جانے انجانے میں ہم سماجی میڈیا کے شکنجے میں کَس لئے گئے اور :








اتنے ہوئے قریب کہ ہم دور ہوگئے​




عموماً سوشل میڈیا کا بھیڑیا اُن بکری نما انسانوں پر حملہ کرتا ہے کہ جو اپنے ریوڑ سے الگ ہٹ کر ادھر اُدھر گھاس چر رہے ہوتے ہیں یا واقعی گھاس کھا گئے ہوتے ہیں۔ یعنی آپ کی سوشل لائف ناپید یا محدود ہے تو آپ سوشل میڈیا کے لئے تر نوالہ ہیں بلکہ مائونیز اور مکھن میں ڈوبے حیواناتی یا نباتاتی پارچہ جات میں سے ایک ہیں۔ ہم بھی اپنی مصروفیات ، کاہلی اور کم آمیزی کے باعث اس بھیڑیے کے خونی اور جنونی جبڑوں میں پھنس گئے۔ جبڑوں میں پھنسنے کا ایک فائدہ ہمیں اور ایک بھیڑیے کو ہوا۔ ہمیں تو یہ فائدہ پہنچا کہ بھیڑیا ہمیں نگل نہیں سکا اور بھیڑیا اسی پر خوش رہا کہ ہم بھاگ کر کہیں نہیں جا سکتے۔ یعنی اس سماجی بھیڑیے کے جبڑوں میں پھنسے ہم کہہ سکتے ہیں کہ :








شامل ہیں اِک ادائے کنارہ کشی سے ہم ​




لیکن نہ تو کنارہ چلتا ہے اور نہ ناؤ۔ اور لگتا کہ ہےکہ بات چل چلاؤ تک پہنچ کر ہی دم لے گی۔اور ہم نہیں چاہتےکہ بات چل نکلے اور کہیں اور پہنچنے ،پہنچانے کی سعی کرے۔ 










سوشل میڈیا کے سب سے زیادہ قتیل ہمیں فیس بک پر چہرے پر چہرہ چڑھائے نظر آتے ہیں۔ چہرے پر چہرہ چڑھانے سے مراد یہ بھی لی جا سکتی ہے کہ لوگ کتاب چہرے کے چہرے پر اپنا چہرہ چڑھا کر اپنے احباب کو سوشل میڈیا تک محدود رہنے کی دھمکی دیا کرتے ہیں۔یا پھر وہی بات کہ جو سوشل میڈیا سے پہلے بھی گاہے گاہے نظر آتی رہی ہے۔ یعنی: 








ایک چہرے پر کئی چہرے سجا لیتے ہیں لوگ​




ڈی پیاں یعنی نمائشی تصاویر بدلنے کا اور بدلتے رہنے کا چلن فیس بک پر بہت عام ہے ۔ سو لوگ اس فکر میں رہتے ہیں کہ کب اُن کی کوئی تصویر اچھی آ جائے یا کوئی بیوٹیفائیر قسم کی ایپ اُن کے چہرے کو رُخِ روشن بنا دے تو وہ اُسے اپنی پروفائل پر ٹانک دیں۔ بہت کم لوگ ایسے ہوتے ہیں کہ جن کی تصاویر لاکھ جتن کرنے کے باجود رقیبِ رو سیاہ کے چہرہء انور کا مقابلہ کر رہی ہوتی ہیں سو وہ اپنے کسی دوست سے خوش خطی میں اپنا نام لکھوا کر اُسے تصویر کے خالی چوکھٹے میں ثبت کر دیتے ہیں ۔ اگر آپ عقل کے دوستوں میں سے نہیں ہیں اور اشارے کنائے آپ کے لئے ناکافی رہتے ہیں تو پھر ہم کہیں گے کہ یہ ہمارا ذکر نہیں ہے۔ 




اگر بات کی جائے صنفِ نازک کی پروفائل پر آویزاں ڈی پیز کی تو ان میں سے اکثر اپنے اصل چہرے سے کوسوں دور حُسن افروز مصنوعات یعنی غازے اور فیس بک غازیوں کے خونِ ناحق سے چپڑے نقاب کو ہی اپنا چہرہ سمجھتی اور سمجھاتی نظر آتی ہیں۔ 




اگر کبھی آپ کو لگے کہ فیس بک ویران ہوتی جا رہی ہے تو فوراً سے پیشتر کسی نازنین کی پروفائل پر پہنچ جائیے۔ عام سی بات پر تبصروں کی ریل پیل اور مہرِ پسندیدگی کی کھٹاکٹ دیکھ سُن کر آپ کی سٹی گم ہو جائے گی۔ یعنی فیس بک کی رنگا رنگی بھی بقول اقبال تصویرِ کائنات کی طرز پر ہی ہے اور اس تصویر میں رنگ بھرنے کےلئے بھی اقبال کا ہی آزمودہ فارمولا لاگو ہوتا ہے۔ 




خیر یہ تو تھی وہ سخن گسترانہ بات کہ جو کبھی مقطع میں آپڑتی ہے تو کبھی مطلع میں اور مطلع اکثر ابر آلود ہو جاتا ہے۔ بات ہو رہی تھی فیس بک کی ۔ہمارے لئے فیس بُک کا معاملہ بڑ ا عجیب ہے کہ جہاں ہر شخص اپنے ناشتے پانی سے لے کر پانی پت تک کی خبریں اور یادداشتیں شامل کرتا رہتا ہے اور ہم تبصرے کرکر کے ادھ موئے ہو جاتے ہیں۔تاہم جب کبھی بھولے سے ہم اپنی غزل لگا دیں تو لوگ لائک کی ناب دبانے پر ہی اکتفا کرتے ہیں یا اگر زیادہ فرصت ہو تو ہم سے ہمارے ہی اشعار کے مطلب پوچھنے لگتے ہیں ۔








کوئی بتلاؤ کہ ہم بتلائیں کیا​




سو ہم کچھ نہیں بتاتے اور آئیں بائیں شائیں کرکے ادھر اُدھر ہو جاتے ہیں۔




فیس بک کے بعد ٹوئٹر کی باری آتی ہے (فیس بک ٹوئیٹر کی یہ تقدیم و تاخیر دانستہ نہیں ہے بلکہ دیدہ و دانستہ ہے سو اُمید ہے کہ احباب اس بات پر گرفت یا ستائش نہیں فرمائیں گے) ۔ عمومی خیال کیا جاتا ہے کہ ٹوئٹر پر نسبتاً پڑھے لکھے لوگ ہوا کرتے ہیں ۔ تاہم یہ خیال وہ لوگ کرتے ہیں جو خود ٹوئیٹر پر نہیں ہوتے یا ہوتے بھی ہیں تو ٹاپ ٹرینڈز کے ہیش ٹیگز کو کلک نہیں کیا کرتے۔ٹوئٹر پر ٹرینڈز کی رینکنگ بھی اُسی طرح سے ہوتی ہے جس طرح ہمارے ٹی وی چینلز خود کو درجہء اُولیٰ پر فائز کیا کرتے ہیں۔ یعنی پیسہ بولتا ہے اور لکھتا بھی ہے۔ ہمارے میڈیا چینلز کی نمبر ون کی دوڑ بھی عجیب ہے کہ پاکستان میں ہوتے ہوئے بھی کبھی نمبر دو کی زیارت نصیب نہیں ہوتی۔ 




ٹوئٹر والوں کی ایک اچھی بات یہ بھی ہوتی ہے کہ وہ اپنے مخالفین کی ٹوئٹس بھی ری ٹوئٹ کرتے ہیں تاکہ اپنے پیروکاروں کو بتا سکیں کہ وہ کس بات کے جواب میں مغلظات بک رہے ہیں۔ 




ٹوئٹر اپنے لکھنے والوں کو ایک سو چالیس حروف تک محدود کرتا ہے اگر یہ ٹوئٹس کی یومیہ تعداد کو بھی محدود کرپاتا تو باتونی لوگوں سے بچنے کا اس سے بہتر ذریعہ اور کوئی نہیں ہوتا۔ ٹوئٹر سے پہلے ہمیں مختصر نویسی کی اثر انگیزی کا اتنا اندازہ نہیں تھا ۔ تاہم اب اس میں شبہ نہیں ہے کہ ایک سو چالیس حروف بھی دشنموں کی اینٹ سے اینٹ بجانے کے لئے کافی ہوتے ہیں اور اگر ٹوئیٹس کو جوڑ جاڑ کر تھریڈ کی شکل دے دی جائے تو اینٹوں کا جواب پتھر سے بلکہ منجنیق سے دینا بھی مشکل نہیں رہتا۔ 




مزے کی بات یہ ہے کہ ہم ٹوئیٹر پر بھی ناکام و نا مراد ہیں کہ ہمیں کبھی سال دو سال میں کوئی دانائی کی بات سوجھتی بھی ہے تو اُسے مصروفیت، کام چوری اور انکساری کی چھلنیوں سے گزر کر ٹوئیٹر پر پہنچنا ہی دشوار ہو جاتا ہے۔ اور جب کبھی ہمارا دانش پارہ جو حجم میں نمک پارے سے تھوڑا سا ہی بڑا ہوتا ہے ٹوئیٹر پر پہنچ بھی جاتا ہے تو ہمارے پیروکاروں کے نزدیک ( جن کی آدھی اکثریت تو ہماری زبان سے ہی ناواقف ہے) نقار خانے میں ٹٹیری کی آواز سے زیادہ اہم نہیں سمجھا جاتا۔ 




ٹوئیٹر پر بڑے بڑے جغادری موجود ہیں کہ جن کے منہ سے چوبیس گھنٹے فلسفہ اُبلتا رہتا ہے اور کراچی کے مین ہولز کی طرح یہاں بھی نکاسی کا معقول بندوبست نہیں ہے سو اکثر عقیدت مندوں کی ٹائم لائنز کی حالت ناگفتہ بہ نظر آتی ہے۔ شاید یہاں کے کرتا دھرتا بھی کراچی کے ناظمِ نا کمال کی طرح بے اختیار ہیں۔ 




سوشل میڈیائی دنیا میں شہرت کی بلندیوں کو چھونے والی ایک شے انسٹا گرام ہے۔ شنید ہے کہ اس پر لوگ زیادہ تر تصاویر دیکھنے دکھانے کا کام کیا کرتے ہیں ۔ہم نے اس کا تجربہ جز وقتی طور پر کیا تھا لیکن جن افراد کی پیروکاری ہم نے کی تو زیادہ تر وہی مواد دیکھنے کو ملا جو فیس بک وغیرہ پر ہوتا ہے سو ایک رنگ کے مضمون کو دور رنگ سے باندھتے باندھتے بے زار ہو گئے اور دو رنگی چھوڑ کر یک رنگی اختیار کی۔ کیا خبر کہ کل اسی یک رنگی سے نیرنگی پھوٹتی نظر آئے۔



فروری 21, 2017

 طنز و مزاح, محمد احمد, میری تحریریں, نثر, نثرِ لطیف 
غزل ۔  بے حس و کج فہم و لاپروا کہے ۔ مرتضی برلاس






غزل








بے حس و کج فہم و لاپروا کہے




کل مورّخ جانے ہم کو کیا کہے








اس طرح رہتے ہیں اس گھر کے مکیں




جس طرح بہرہ سُنے، گونگا کہے








راز ہائے ضبطِ غم کیا چھپ سکیں




ہونٹ جب خاموش ہوں چہرہ کہے








اس لئے ہر شخص کو دیکھا کیا




کاش کوئی تو مجھے اپنا کہے








ہے تکلّم آئینہ احساس کا




جس کی جیسی سوچ ہو ، ویسا کہے








پڑھ چکے دریا قصیدہ ابر کا




کیا زبانِ خشک سے صحرا کہے








بدگمانی صرف میری ذات سے




میں تو وہ کہتا ہوں جو دنیا کہے








مرتضیٰ برلاس





فروری 11, 2017

 غزل, غزلیات, مرتضیٰ برلاس, منتخب کلام, میری پسند 
اقوالِ سعید - حکیم محمد سعید کے سنہرے اقوال . ٢






اقوالِ سعید 




حکیم محمد سعید کے اقوال






انسان ٹھوکریں کھاتا ہے مگر کچھ سبق حاصل نہیں کرتا۔ تاریخ بے چاری ہے کہ اپنا سبق دُہرائے جارہی ہے۔


ناقدریِ وقت سے غلامی کی زنجیریں پیروں میں پڑ جایا کرتی ہیں۔


اپنی شناخت اور اپنے سرمایہء ثقافت کو نظر انداز کرکے ہم علم کے نام پر جو کچھ بھی حاصل کریں گے، اس کے مثبت نتائج کبھی برامد نہیں ہو سکتے۔ 


ایک غلط کام کرکے انسان بہ ظاہر کتنا ہی خوش ہو ، اُس کا ضمیر اندرونی طور پر اُس کو متنبہ ضرور کرتا ہے۔ جب یہ کیفیت ملامت کی صورت اختیار کرلیتی ہے تو اس سے نظامِ جسم ضرور متاثّر ہوتا ہے۔


تاریخ گواہ ہے کہ جو قوم فسادِ اخلاق میں مبتلا ہو گئی وہ صفحہء ہستی سے مٹ  گئی۔


جس طرح ایک مسلمان کے دل میں طمع اور تقویٰ ایک ساتھ جمع نہیں ہو سکتے اسی طرح علم و حکمت اور دولت ساتھ نہیں رہ سکتے۔


آزادیِ صحافت کے ہرگز یہ معنی نہیں ہو سکتے کہ تعمیرِ وطن نظروں سے اوجھل ہو جائے اور سر بلندیِ ملک اور سرفرازیِ ملّت نظر انداز کر دی جائے۔






حکیم محمد سعید






فروری 07, 2017

 اقوالِ ذریں, اقوالِ سعید, حکیم محمد سعید, Quotable-Quotes, Quotes 
اقوالِ سعید - حکیم محمد سعید کے سنہرے اقوال 






اقوالِ سعید 




حکیم محمد سعید کے اقوال






اہلیانِ پاکستان کے لئے حکیم محمد سعید صاحب کی شخصیت کسی تعارف کی محتاج نہیں ہے۔ حکیم محمد سعید صاحب نہ صرف  ایک مایہ ناز حکیم تھے بلکہ مملکتِ پاکستان کے باسیوں کے لئے ایک عظیم مصلح بھی تھے۔ آپ نے مذہب ، طب و حکمت پر بے شمار کتب تصنیف و تالیف کیں۔ آپ کا قائم کردہ ادارہ ہمدرد پاکستان آج بھی اپنی ساکھ کو برقرار رکھے ہوئے ہے۔ 




حکیم محمد سعید  نے ہی بچوں کے معروف رسالے  ہمدرد نونہال کا اجراء کیا جو  اطفالِ وطن کی  تعلیم و تربیت میں  مشعلِ راہ کا کام کرتا رہا ہے۔
















یہاں ہم حکیم محمد سعید صاحب کے مختصر کتابچے اقوالِ سعید سے کچھ اقوال رقم کریں گے جو نا صرف نونہالانِ پاکستان بلکہ پاکستان کے ہر شہری کے لئے بہت اہم ہیں۔ 




جس طرح سورج ہر انسان کو بلا امتیا ز اپنی روشنی سے منوّر کرتا ہے اسی طرح ایک انسان کو دوسرے انسان کو روشنی دینا چاہیے۔


روشن ضمیری صرف ایک انسا ن کو نہیں بلکہ پوری انسانیت کو روشنی میں رکھتی ہے۔


انسان جب اپنی ذات کے لئے اضافی آرام و آسائش حاصل کرنے کا خواہاں ہو گا، اُسے خودی اور خود داری کو قربان کرنا پڑے گا۔


قومیں اور افراد چراغِ حُرّیت اپنے خون سے روشن رکھتے ہیں۔


دولت کی بے پناہ محبّت خباثت کی دلیل ہے اس لئے کہ یہ ہمیشہ بُرائی کی طرف لے جاتی ہے۔


مسلمان کی حیاتِ مستعار کا ہر لمحہ قرانِ حکیم کی تعلیمات کی روشنی میں بسر ہونا چاہیے اور اُس کی ہر آن اتّباعِ سنتِ رسول صلی اللہ علیہ وسلم سے عبارت ہونا چاہیے۔


تعلیم ایک ارتقائی عمل ہے جس کے ذریعے اقوام و اُمم اپنے مقصدِ حیات سے آگاہ ہو کر اس کے حاصل کرنے کے لئے اپنے آپ کو تیار کرتی ہیں۔






حکیم محمد سعید







فروری 04, 2017

 اقوالِ ذریں, اقوالِ سعید, حکیم محمد سعید, Quotable-Quotes, Quotes 
[ہفتہ  ٴ  غزل] ۔ شکریہ






شکریہ




ہفتہٴ غزل
 کے اختتام پر ہم اپنے احباب کے شکر گزار ہیں کہ جن سے ہمیں بہت حوصلہ افزائی ملی۔




بالخصوص ہم 
راحیل فاروق
 بھائی کے شکر گزار ہیں کہ جنہوں نے ناصرف ہفتہٴ غزل  کے انعقاد پر ہماری حوصلہ افزائی فرمائی بلکہ اپنے گہر بار قلم سے ایک عدد 
مضمون 
بھی اس سلسلے میں رقم کیا۔ اس کے بعد ہم 
محمد تابش صدیقی
 بھائی کے تہہ دل سے شکر گزار ہیں کہ اُنہوں نے پورے ہفتہ کم و بیش ہر پوسٹ پر ہماری حوصلہ افزائی فرمائی  اور انتخاب پر اپنے رائے سے بھی نوازا۔












ہمارے عزیز برادران 
ذوالقرنین سرور
 المعروف نیرنگِ خیال بھائی اور بلال اعظم بھیا نے بھی ہفتہٴ غزل  کے آغاز پرا پنے تبصروں سے اس موقع پر ہماری ہمت بندھائی۔ عزیزی 
فلک شیر
 بھائی سے بھی ہمیں گاہے گاہے کچھ نہ کچھ کر گزرنے کی ہمت ملتی رہتی ہے اور اس سلسلے میں بھی اُنہوں نے اپنے احباب کی توجہ ہفتہٴ غزل  کی طرف مبذول فرما کر ہمیں حوصلہ بخشا۔




ہمیں اعتراف ہے کہ ہمارے مذکورہ اور غیر مذکورہ احباب کی حوصلہ افزائی نہ ہوتی تو ہمارا ہفتہٴ غزل  بُری طرح فلاپ ہو جاتا جو  اب اللہ کا شکر ہے کہ اچھی طرح فلاپ ہوا ہے۔ 
☺☺☺




ہم اپنے بلاگ کے قارئین کے بھی شکر گزار ہیں کہ جو گاہے گاہے بلاگ پر آتے رہتے ہیں اور اُن کے تبصروں اور کبھی محض نقشِ قدم سے اُن کی آمد کے نشاں ملتے رہتے ہیں۔







جنوری 07, 2017

 شکریہ, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ یہ آرزو تھی تجھے گُل کے رُوبرُو کرتے ۔ خواجہ حیدر علی آتش






آج کی معروف غزل








یہ آرزو تھی تجھے گُل کے رُوبرُو کرتے




ہم اور بلبل ِبے تاب گفتگو کرتے








پیام بر نہ میّسر ہوا تو خوب ہوا




زبانِ غیر سے کیا شرحِ آرزو کرتے








مری طرح سے مہ و مہر بھی ہیں آوارہ




کسی حبیب کی یہ بھی ہیں جستجو کرتے








ہمیشہ رنگ زمانہ بدلتا رہتا ہے




سفید رنگ ہیں آخر سیاہ مُو کرتے








لٹاتے دولتِ دنیا کو میکدے میں ہم




طلائی ساغر مئے نقرئی سبُو کرتے








ہمیشہ میں نے گریباں کو چاک چاک کیا




تمام عمر رفو گر رہے رفو کرتے








جو دیکھتے تری زنجیر زلف کا عالم




اسیر ہونے کی آزاد آرزو کرتے








بیاضِ گردنِ جاناں کو صبح کہتے جو ہم




ستارہء سحری تکمہء گلُو کرتے








یہ کعبہ سے نہیں بے وجہ نسبتِ رخ ِیار




یہ بے سبب نہیں مردے کو قبلہ رُو کرتے








سکھاتے نالہء شب گیر کو در اندازی




غمِ فراق کا اس چرخ کو عدو کرتے








وہ جانِ جاں نہیں آتا تو موت ہی آتی




دل و جگر کو کہاں تک بھلا لہو کرتے








نہ پوچھ عالمِ برگشتہ طالعی آتش




برستی آگ، جو باراں کی آرزو کرتے








خواجہ حیدر علی آتش









جنوری 07, 2017

 آتش, خواجہ حیدر علی آتش, غزل, غزلیات, معروف غزلیں, منتخب کلام, ہفتہ  ٴ  غزل 
[ہفتہ  ٴ  غزل] ۔ گردِ سفر میں بُھول کے منزل کی راہ تک ۔ امجد اسلام امجدؔ






غزل








گردِ سفر میں بُھول کے منزل کی راہ تک




پھر آ گئے ہیں لوگ نئی قتل گاہ تک








اِک بے کسی کا جال ہے پھیلا چہار سُو




اِک بے بسی کی دُھند ہے دل سے نگاہ تک








بالائے سطحِ آب تھے جتنے، تھے بے خبر




اُبھرے نہیں ہیں وہ کہ جو پہنچے ہیں تھاہ تک








اِک دُوسرے پہ جان کا دینا تھا جس میں کھیل




اب رہ گیا ہے صرف وہ رشتہ نباہ تک








اہلِ نظر ہی جانے ہیں کیسے اُفق مثال!




حدِّ ثواب جاتی ہے حدِّ گناہ تک








زنجیرِ عدل اب نہیں کھینچے گا کوئی ہاتھ




رُلنے ہیں اب تو پاؤں میں تاج و کُلاہ تک








پُھولوں سے اِک بھری ہوئی بستی یہاں پہ تھی




اب دل پہ اُس کا ہوتا نہیں اشتباہ تک








آتی ہے جب بہار تو آتی ہے ایک ساتھ




باغوں سے لے کے دشت میں اُگتی گیاہ تک








جانا ہے ہم کو خواب کی کشتی میں بیٹھ کر




کاجل سے اِک بھری ہُوئی چشمِ سیاہ تک








جذبات بجھ گئے ہوں تو کیسے جلے یہ دل




میرِ سپہ کا نام  ہے اُس کی سپاہ تک








امجدؔ اب اس زمین پہ آنے کو ہے وہ دن




عالم کے ہاتھ پہنچیں گے عالم پناہ تک








امجد اسلام امجدؔ













جنوری 07, 2017

 امجد اسلام امجد, غزل, غزلیات, منتخب کلام, ہفتہ  ٴ  غزل 
 [ہفتہ  ٴ  غزل] ۔ عشّاق کو وہ کوھکنی یاد نہیں کیا ۔ مرتضیٰ برلاس






غزل








عشّاق کو وہ کوھکنی یاد نہیں کیا




اس شہر میں اب کوئی بھی فرہاد نہیں کیا








ملبوس جدا کیوں ہیں ، زبانیں ہیں جدا کیوں




ہم ایک قبیلے کے سب افراد نہیں کیا








ناداں، تُو ہمیں دیکھ کے گرداب میں خوش ہے




سیلاب کی زد پر تری بنیاد نہیں کیا








آنکھیں مری صدیوں سے کرن ڈھونڈ رہی ہیں




اِس ظلمتِ شب کی کوئی معیاد نہیں کیا








اُڑنے کے لئے کر دیا سمتوں کا تعیّن




زنجیر کٹی، پھر بھی ہم آزاد نہیں کیا








پھر جادہ ء پُر پیچ پہ لغزیدہ خرامی




ٹھوکر جو ابھی کھائی تھی وہ یاد نہیں کیا








مرتضیٰ برلاس









جنوری 07, 2017

 غزل, غزلیات, مرتضیٰ برلاس, منتخب کلام, ہفتہ  ٴ  غزل 
[ہفتہ  ٴ  غزل] ۔ یہ پنگھٹوں کو کیا ہوا۔ جو چُپ سی لگ گئی انہیں ۔ اعجاز عبیدؔ










دوغزلہ




(قحط زدہ گاؤں میں غزل)








وہ ہولیاں منانے والے کس طرف چلے گئے




وہ تعزئے اٹھانے والے کس طرف چلے گئے








سویرے گاؤں کی فضا کا وہ دھواں کہاں گیا




وہ بیل دھول اڑانے والے کس طرف چلے گئے








یہ پنگھٹوں کو کیا ہوا۔ جو چُپ سی لگ گئی انہیں




وہ رنگ دل لبھانے والے کس طرف چلے گئے








پہاڑیوں پہ چرنے والی بکریاں کدھر گئیں




وہ بانسری بجانے والے کس طرف چلے گئے








وہ ’’پیاس پیاس‘‘ چیختی ٹٹہرباں کہاں گئیں




وہ ہنس موتی کھانے والے کس طرف چلے گئے








الاؤ جل رہا ہے اور لوگ سب خموش ہیں




وہ ماہیا سنانے والے کس طرف چلے گئے








تڑخ رہی ہے گرم دھرتی پیر کس طرف رکھیں




وہ میگھ راگ گانے والے کس طرف چلے گئے








----








وہ ہاتھ گدگدانے والے کس طرف چلے گئے




وہ بچے چہچہانے والے کس طرف چلے گئے








وہ چار دن کی چاندنی تھی یہ اندھیری رات ہے




وہ جگنو جگمگانے والے کس طرف چلے گئے








جو ہاتھ خشک بالوں کو سنوارتے تھے کیا ہوئے




سکوں کی نیند لانے والے کس طرف چلے گئے








کتابوں میں لکھا تھا، ایسے ہی یُگوں میں آئیں گے




وہ جو نبی تھے آنے والے ، کس طرف چلے گئے








ادھر تو شہرِ گریہ ہے ، فصیل کے اُدھر مگر




وہ ہونٹ مسکرانے والے کس طرف چلے گئے








ہر اک طرف پکار دیکھا کوئی بھی نہیں یہاں




وہ بستیاں بسانے والے کس طرف چلے گئے








اعجاز عبیدؔ









جنوری 07, 2017

 اعجاز عبید, دو غزلہ, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ آئینہ اندھیروں کو دکھا کیوں نہیں دیتے ۔ مقبول نقشؔ






غزل








آئینہ اندھیروں کو دکھا کیوں نہیں دیتے




اک شمع سرِ دار جَلا کیوں نہیں دیتے 








پتھر بھی چٹختے ہیں تو دے جاتے ہیں آواز




دل ٹوٹ رہے ہیں تو صَدا کیوں نہیں دیتے








کب تک پسِ دیوار سِسکتے رہے انساں




شہروں کی فصیلوں کو گرا کیوں نہیں دیتے








پابندیء اظہار سے بات اور بڑھے گی




احساس کو سولی پہ چڑھا کیوں نہیں دیتے 








کیا میری طرح خانماں برباد ہو تم بھی 




کیا بات ہے، تُم گھر کا پتا کیوں نہیں دیتے








ہم کو تو نہیں یاد کبھی دل بھی دُکھا تھا




رنجش کا سبب تم بھی بُھلا کیوں نہیں دیتے 








ساحل پہ کھڑے ہیں جو غمِ دل کے سفینے 




یادوں کے سمندر میں بَہا کیوں نہیں دیتے








معلوم تو ہو شہر ہے یا شہرِ خموشاں




تم نقشؔ کسی در پہ صدا کیوں نہیں دیتے






مقبول نقشؔ









جنوری 07, 2017

 غزل, غزلیات, مقبول نقش, منتخب کلام, ہفتہ  ٴ  غزل 
[ہفتہ  ٴ  غزل] ۔ ہم اپنے آپ سے بیگانے تھوڑی ہوتے ہیں ۔ انور شعورؔ






غزل








ہم اپنے آپ سے بیگانے تھوڑی ہوتے ہیں




سرور  و کیف میں دیوانے تھوڑی ہوتے ہیں








گنا کرو نہ پیالے ہمیں پلاتے وقت




ظروف ظرف کے پیمانے تھوڑی ہوتے ہیں








براہِ راست اثر ڈالتے ہیں سچے لوگ




کسی دلیل سے منوانے تھوڑی ہوتے ہیں








جو لوگ آتے ہیں ملنے ترے حوالے سے




نئے تو ہوتے ہیں، انجانے تھوڑی ہوتے ہیں








ہمیشہ ہاتھ میں رہتے ہیں پھول اُن کے لئے




کسی کو بھیج کے منگوانے تھوڑی ہوتے ہیں








کسی غریب کو زخمی کرے کہ قتل کرے




نگاہِ ناز کو جُرمانے تھوڑی ہوتے ہیں








شعورؔ تم نے خدا جانے کیا کیا ہوگا




ذرا سی بات کے افسانے تھوڑی ہوتے ہیں








انور شعورؔ









جنوری 07, 2017

 انور شعور, غزل, غزلیات, منتخب کلام, ہفتہ  ٴ  غزل 
 [ہفتہ  ٴ  غزل] ۔ پھر اِس سے قبل کہ بارِ دگر بنایا جائے ۔ طارق نعیم






غزل 








پھر اِس سے قبل کہ بارِ دگر بنایا جائے




یہ آئینہ ہے اسے دیکھ کر بنایا جائے








میں سوچتا ہوں ترے لامکاں  کی اس جانب




مکان کیسا بنے گا اگر بنایا جائے








ذرا ذرا سے کئی نقص ہیں ابھی مجھ میں 




نئے سرے سے مجھے گوندھ کر بنایا جائے








بہت سے لفظ پڑے حاشیوں میں سوچتے ہیں




کسی طرح سے عبارت میں در بنایا جائے








زمین اتنی نہیں ہے کہ پاؤں رکھ پائیں




دلِ خراب کی ضد ہے کہ گھر بنایا جائے








وہ جا رہا ہے تو جاتے ہوئے کو روکنا کیا




ذرا سی بات کو کیوں دردِ سر بنایا جائے








کہیں رُکیں گے تو طارق نعیم دیکھیں گے




سفر میں کیا کوئی زادِ سفر بنایا جائے








طارق نعیم









جنوری 07, 2017

 طارق نعیم, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ ہوا نے باندھ دیا رات سلسلہ ایسے






آج کی معروف غزل








ہوا نے باندھ دیا رات سلسلہ ایسے




بلا رہا ہے کوئی دور سے لگا ایسے








جہاں بھی دیکھو وہاں پھول کھلنے لگتے ہیں




زمیں پہ چھوڑ گیا کوئی نقشِ  پا ایسے








ہمیں لگا کہ کوئی شعر کہہ لیا ہم  نے




ذرا سی دیر کہیں کوئی مل گیا ایسے








سکوت ایسا کہ اب خاک تک نہیں اڑتی




ہوائیں بھول بھی سکتی ہیں راستہ ایسے








- نامعلوم -









جنوری 06, 2017

 غزل, غزلیات, معروف غزلیں, منتخب کلام, ہفتہ  ٴ  غزل 
[ہفتہ  ٴ  غزل] ۔ یہ نہیں ہے کہ تجھے میں نے پکارا کم ہے۔ باصرؔ کاظمی






غزل








یہ نہیں ہے کہ تجھے میں نے پکارا کم ہے




میرے نالوں کو ہواؤں کا سہارا کم ہے








اس قدر ہجر میں کی نجم شماری ہم نے




جان لیتے ہیں کہاں کوئی ستارہ کم ہے








دوستی میں تو کوئی شک نہیں اُس کی پر وہ




دوست دشمن کا زیادہ ہے ہمارا کم ہے








صاف اظہار ہو اور وہ بھی کم از کم دو بار




ہم وہ عاقل ہیں جنہیں ایک اشارہ کم ہے








اتنی جلدی نہ بنا رائے مرے بارے میں




ہم نے ہمراہ ابھی وقت گزارا کم ہے








باغ اک ہم کو ملا تھا مگر اس کو افسوس 




ہم نے جی بھر کے بگاڑا ہے سنوارا کم ہے








آج تک اپنی سمجھ میں نہیں آیا باصرؔ




کون سا کام ہے وہ جس میں خسارہ کم ہے








باصرؔ کاظمی









جنوری 06, 2017

 باصر کاظمی, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ سفر کے ساتھ مسافر کی دل لگی بھی گئی  ۔ عبید الرحمٰن عبیدؔ






غزل








سفر کے ساتھ مسافر کی دل لگی بھی گئی 




جو شام آ گئی ، صحرا کی دل کشی بھی گئی








وہ جس پہ تکیہ کیا  سر کشیدہ موجوں  میں 




سو اب تو ہاتھ سے وہ ناؤ کاغذی بھی گئی








وہ خامشی کہ فقط میں ہی سُن رہا تھا جسے




دُروں کا شور بڑھا اور وہ خامُشی بھی گئی








ابھی سفینہ ٴ جاں ڈوبنے ہی والا تھا




کہ سر کشیدہ سی موجوں کی سرکشی بھی گئی








ہوا بھی تِیرہ شبی کی حلیف ہی ٹھیری




سحر سے پہلے چراغوں کی روشنی بھی گئی








اگرچہ دعوے بہت تھے کہ دوست ہیں ہم بھی 




پڑا جو اُن سے کبھی کام ،  دوستی بھی گئی








وہ تِیرہ شب سے اکیلے ہی لڑ رہا تھا عبیدؔ




دیا بُجھا تو ہواؤں کی برہمی بھی گئی








عبید الرحمٰن عبیدؔ









جنوری 06, 2017

 عبید الرحمٰن عبید, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ وہ کج  کلہ جو کبھی سنگ بار گزرا تھا ۔ محمد یعقوب آسیؔ






غزل








وہ کج  کلہ جو کبھی سنگ بار گزرا تھا




کل اس گلی سے وہی سوگوار گزرا تھا








کوئی چراغ جلا تھا نہ کوئی در وا تھا




سنا رات گئے شہریار گزرا تھا








گہر جب آنکھ سے ٹپکا زمیں میں جذب ہوا




وہ ایک لمحہ بڑا باوقار گزرا تھا








جو تیرے شہر کو گلگوں بہار بخش گیا




قدم قدم بہ سرِ نوکِ خار گزرا تھا








وہ جس کے چہرے پہ لپٹا ہوا تبسم تھا




چھپائے حسرتیں دل میں ہزار گزرا تھا








جسے میں اپنی صدا کا جواب سمجھا تھا




وہ اک فقیر تھا، کرکے پکار گزرا تھا








ترے بغیر بڑے بے قرار ہیں، آسیؔ




ترا وجود جنہیں ناگوار گزرا تھا








محمد یعقوب آسی









جنوری 06, 2017

 غزل, غزلیات, محمد یعقوب آسی, منتخب کلام, ہفتہ  ٴ  غزل 
[ہفتہ  ٴ  غزل] ۔ کچھ اور سخن کر کہ غزل سلکِ گہر ہے! از راحیل فاروق






کچھ اور سخن کر کہ غزل سلکِ گہر ہے!




ہفتہ ٴ غزل کے لئے
 
ہمارے عزیز دوست راحیل فاروق
 
کا خصوصی مضمون




عالمی ادب کے تناظر میں دیکھا جائے تو غزل یوں معلوم ہوتی ہے جیسے جل پریوں کے جمگھٹ میں کوئی آسمانی پری سطحِ آب پر اتر آئی ہو۔ اجنبی اجنبی، وحشی وحشی، تنہا تنہا۔ جس کے حسنِ سوگوار پر لوگ ریجھ بھی جائیں اور سٹپٹا بھی جائیں۔ دیوانوں کو اس کا جمالِ بے ہمتا وجد میں لے آتا ہے اور فرزانوں کو اس کی ہئیتِ منفردہ فتنے میں ڈال دیتی ہے۔ کوئی سر دھنتا ہے اور کوئی پیٹتا ہے۔ سب سچے ہیں۔




غزل وہ بے نظیر صنفِ شاعری ہے جسے نظم کہنا ممکن نہیں۔ دنیا بھر کی اصنافِ شعر نظم ہی کی مختلف صورتیں ہیں جن میں کوئی خیال آہنگ اور قافیے کے التزام کے ساتھ اجمال یا تفصیل کے ساتھ باندھا جاتا ہے۔ رباعی اور قصیدے سے لے کر سانیٹ اور ہائیکو تک سب کی سب اصنافِ سخن اسی بحرِ جمالیات کی جل پریاں ہیں۔ مگر غزل چیزے دگر ہے۔ یہ جمالیات سے نکلی نہیں بلکہ الہام کی طرح اس پر نازل ہوئی ہے۔ اس سمندر کے رنگین چھینٹے اس کے دامنِ بیضا پر پڑتے تو ہیں مگر عرش کی پہنائیوں سے اس کا رشتہ منقطع نہیں کر سکتے۔ ممکن ہے کہ مجرد فلسفیانہ اور مذہبی خیالات کے اظہار کی غیر معمولی قوت اس میں اسی باعث پائی جاتی ہو۔




ارفع حقائق کو سادہ لفظوں میں بیان کرنے کی کوششیں یا مبالغے پر منتج ہوتی ہیں یا مغالطے پر۔ مگر کیا کیجیے کہ مناسبِ حال پیرایۂِ اظہار اور زیادہ بڑا امتحان ہے۔ ہر دو انتہاؤں سے بچتے ہوئے ہم زیادہ سے زیادہ یہی کہہ سکتے ہیں کہ شاعری کی حدود کے اندر رہتے ہوئے غزل درحقیقت نظم کی نقیض ہے۔ یعنی نہ صرف یہ کہ نظم میں اور اس میں کوئی قدرِ مشترک نہیں بلکہ یہ دونوں ایسے معنوی بعد پر واقع ہوئی ہیں جس کی مثال ادبیات میں شاذ ہے۔ نظم کثرت کے اندر وحدت ہے اور غزل وحدت کے اندر کثرت!




غزل کی تقویم کچھ ایسی ہے کہ ہئیتی اعتبار سے تو وہ ایک وحدت ہوتی ہے مگر معنوی اعتبار سے نظموں کے ایک گلدستے کی حیثیت رکھتی ہے۔ گویا غزل کا ہر شعر ایک جداگانہ نظم ہے اور ایک نظم فی الاصل غزل کے ایک طویل شعر سے زیادہ کچھ نہیں۔ اقبالؔ علیہ الرحمۃ کی شہرۂِ آفاق نظم "شکوہ" اٹھائیے اور غالبؔ کے اس شعر کے سامنے رکھیے۔ بات کچھ کچھ سمجھ میں آنے لگے گی۔








ہیں آج کیوں ذلیل کہ کل تک نہ تھی پسند




گستاخئِ فرشتہ ہماری جناب میں!​




مگر اس سیدھی سادی سی حقیقت کی الٹی سیدھی تفہیمات نے بڑے بڑوں کی چیں بلوائی ہے اور اب بھی کئی ہیں کہ اس نیرنگی پر اعتراض کرتے ہیں اور اسے روحِ شاعری کے شایان نہیں سمجھتے۔ 
مگر ہم جس طرح اور جس قدر غزل کو سمجھتے ہیں اس لحاظ سے بہت رعایت بھی کریں تو یہی کہہ سکتے ہیں کہ بدقسمت ہے وہ شخص جو غزل کا ذوق نہیں رکھتا اور نامکمل ہے وہ ادب جس میں اس صنف نے بار نہیں پایا۔ ایجاز اور شوخی سے لے کر تہہ داری اور آفاقیت تک الوانِ ادب میں کیا ہے جس کی تجسیم غزل میں نہیں؟ ہمیں پوری ایمان داری کے ساتھ نظریۂِ ادب، تنقید، جمالیات اور لسانیات وغیرہ کی دریافت کردہ کوئی وقیع قدر ایسی نظر نہیں آتی جس کی کامل ترجمانی غزل میں نہ ہو چکی ہو۔ بلکہ ہم تو یہاں تک کہنے کو تیار ہیں کہ ایسے سب اصولوں کی بیک وقت متحمل بھی صرف اور صرف غزل ہی ہو سکتی ہے۔ کسی اور صنفِ ادب کی یہ تاب نہیں کہ وہ مثلاً ایجاز اور اطناب کے جلوے ایک ہی شہ پارے میں یکجا کر سکے۔




غزل کی یہ تکثیریت بجائے خود بڑی معنیٰ خیز اور عالم فریب ہے۔ یعنی شاعر ایک شعر میں وصال کی امید پر رقص کرتا ہے تو دوسرے شعر میں ہجر کی یاس اسے مفلوج کر ڈالتی ہے۔ نا آشنایانِ راز یہیں سے دھوکا کھاتے ہیں اور اسے غیر فطری یا وحشیانہ خیال کرتے ہیں۔ محرمِ درونِ خانہ کے نزدیک یہی سیمابی نہ صرف غزل بلکہ خود اس کارخانۂِ فطرت کا بھی جوہر ہے جس کی ترجمانی غزل کرتی ہے۔ ایک بالغ نظر اور باشعور شخص، خواہ وہ کسی مکتبِ فکر سے تعلق رکھتا ہو، گواہی دے گا کہ انسان کے افکار اور وجود ایک شرارِ جستہ سے زیادہ کی حیثیت نہیں رکھتے۔ ادھر ایک خیال آتا ہے اور ادھر اس کے دامن سے ایک اور ٹپک پڑتا ہے اور ذہنِ انسانی کو کشاں کشاں کسی اور سمت لیے جاتا ہے۔ وہاں پہنچتا نہیں کہ راہ کی بوقلمونیاں ایک نئی منزل کا اشارہ دے دیتی ہیں۔ ادھر کو چلتا ہے تو ناگہاں کوئی اور خیال وارد ہو کر راہ مارتا ہے۔ اس مظہر کو ماہرینِ نفسیات شعور کی رو (stream of consciousness) سے تعبیر کرتے ہیں۔ یہ ایک قدرتی اور فطرتی بہاؤ ہے جس میں رکاوٹ جنون کا پیش خیمہ بنتی ہے۔ جنون خیالات کے ایک نکتے پر منجمد یا مرتکز ہو جانے کے سوا کچھ اور نہیں!




حیرت ہے کہ مغربی اکابرینِ ادب کو شعور کی رو سے ادب میں استفادے کا خیال بیسویں صدی میں جا کر آیا اور یہ استفادہ کیا بھی گیا تو ایسا بھونڈا کہ بجائے خود دیوانے کی بڑ معلوم ہوتا ہے۔ متغزلین کو دیکھیے تو معلوم ہوتا ہے کہ وہ عرصۂِ دراز سے اس راہ کے شہسوار ہیں۔ اور شہسوار بھی ایسے کہ جن کی اڑائی ہوئی گرد بھی شعور کی رو کے تحت لکھنے والے مصنفین کے لیے سرمۂِ مفتِ نظر کی حیثیت رکھتی ہے۔ غزل کے مطلع سے لے کر مقطع تک احساسات اور افکار کا ایک دریا ہے جو بہتا چلا جاتا ہے اور میدانِ ہستی کے ذرے ذرے کو ساتھ بہائے لیے جاتا ہے۔ کیا ہے جو اس کی دست برد میں نہیں؟




بعض کا خیال ہے کہ غزل گو کو قافیے اور ردیف کی قید کہیں کی اینٹ، کہیں کا روڑا اٹھا کر بھان متی کا کنبہ جوڑنے پر مجبور کرتی ہے۔ ہم کہتے ہیں کہ نہیں۔ یہ ایک بہت بڑی غلط فہمی ہے۔ ایک اوسط درجے کے شخص کے لیے نظم لکھنا درحقیقت غزل لکھنے سے زیادہ آسان ہے۔ اس کی صاف صاف وجہ یہ ہے کہ ایک خیال کا کسی مناسبِ حال ہئیت میں موزوں تفصیل کے ساتھ اظہار کرنا کسی غیر معمولی لیاقت کا تقاضا نہیں کرتا مگر آٹھ دس اشعار میں آٹھ دس خیالات کو کمالِ ایجاز و بلاغت کے ساتھ بیان کرنا پتا پانی کر دیتا ہے۔




اس سے مترشح ہوتا ہے کہ غزل کا حقیقی شاعر تخلیقی اور فکری وفور کے اعتبار سے باقی شعرا پر ایک غیرمعمولی فوقیت رکھتا ہے۔ وہ خیالات، احساسات اور اسالیب کی ایسی فراوانی سے بہرہ ور ہوتا ہے جو اظہارِ فن کی راہ میں آنے والی ہر رکاوٹ کو گویا ایک نئے موقع کے طور پر دیکھتی ہے۔ جہاں زمینِ غزل نے کوئی ایسی کروٹ لی کہ جس پر بحر، قافیے یا ردیف کی غرابت کے باعث مرگِ فن کا شبہ ہو، وہیں ایک طرفہ خیال اور ایک نادر احساس جو نہاں خانۂِ دل میں گویا ازل سے اسی انتظار میں بیٹھا تھا، نکل کر مسکرانے لگا۔ متغزلین کے دیوان اٹھا کر دیکھیے۔ آپ کو اندازہ ہو گا کہ فکر اور احساس کا تنوع کیا شے ہے۔ بالفاظِ دیگر، انسان کیا شے ہے اور کائنات کیا شے ہے۔ یہ بصیرت آپ کو نظم نہیں دے سکتی!



جنوری 06, 2017


[ہفتہ  ٴ  غزل] ۔ میں کچھ دنوں میں اِسے چھوڑ جانے والا تھا ۔ ادریس بابر






غزل 








میں کچھ دنوں میں اِسے چھوڑ جانے والا تھا




جہاز غرق ہوا جو خزانے والا تھا








گلوں سے بوئے شکست اٹھ رہی ہے، نغمہ گرو!




یہیں کہیں کوئی کوزے بنانے والا تھا








عجیب حال تھا اِس دشت کا، میں آیا تو




نہ خاک تھی نہ کوئی خاک اُڑانے والا تھا








تمام دوست الاؤ کے گرد جمع تھے، اور




ہر ایک اپنی کہانی سنانے والا تھا








کہانی، جس میں یہ دنیا نئی تھی، اچھی تھی




اس اس پہ وقت، برا وقت، آنے والا تھا








بس ایک خواب کی دوری پہ ہے ہو شہر جہاں




میں اپنے نام کا سکہ چلانے والا تھا








شجر کے ساتھ مجھے بھی ہلا گیا، بابر




وہ سانحہ جو اُسے پیش آنے والا تھا








ادریس بابر









جنوری 06, 2017

 ادریس بابر, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ اپنے خوں سے جو ہم اک شمع جلائے ہوئے ہیں ۔ سحر انصاری






غزل








اپنے خوں سے جو ہم اک شمع جلائے ہوئے ہیں




شب پرستوں پہ قیامت بھی تو ڈھائے ہوئے ہیں








جانے کیوں رنگِ بغاوت نہیں چھپنے پاتا




ہم تو خاموش بھی ہیں سر بھی جھکائے ہوئے ہیں








محفل آرائی ہماری نہیں افراد کا نام




کوئی ہو یا کہ نہ ہو آپ تو آئے ہوئے ہیں








وقت کو ساعت و تقویم سمجھنے والوں




وقت ہی کے تو یہ سب حشر اُٹھائے ہوئے ہیں








اک تبسم کو بھی انعام سمجھتے ہیں سحر




ہم بھی کیا قحطِ  محبت کے ستائے  ہوئے ہیں








سحر انصاری









جنوری 06, 2017

 سحر انصاری, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ لہر دریا کو تو کُہسار کو قامت ملی تھی ۔ شہزاد اظہر






غزل








لہر دریا کو تو کُہسار کو قامت ملی تھی




دل کی کیا پوچھتے ہو دل کو محبت ملی تھی








پھول کچھ ہم نے بھی دامن میں اُٹھائے ہوئے ہیں




ہم کو بھی سیرِ گلستاں کی اجازت ملی تھی








توڑ سکتی تھی کسی لفظ کی ٹھوکر مجھ کو




میری مشکل، مجھے شیشے کی طبیعت ملی تھی








ایک میں ہی نہیں افزونیِ خواہش کا شکار




کوئی بتلاؤ کسی دل کو قناعت ملی تھی








دھوپ کے شہر میں سنولا گیا تِتلی کا بدن




پھول سی جان کو پوشاکِ تمازت ملی تھی








مجھ سے آباد ہوا تھا مرے حصے کا ورق




لفظ کا گھر تھا، مجھے جس کی اقامت ملی تھی








شہزاد اظہر









جنوری 06, 2017

 شہزاد اظہر, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ پیام آئے ہیں اُس یارِ بے وفا کے مجھے ۔ احمد فراز






آج کی معروف غزل








پیام آئے ہیں اُس یارِ بے وفا کے مجھے




جسے قرار نہ آیا کہیں بھلا کے مجھے








جدائیاں ہوں تو ایسی کہ عمر بھر نہ ملیں




فریب دو تو ذرا سلسلے بڑھا کے مجھے








نشے سے کم تو نہیں یادِ یار کا عالم




کہ لے اُڑا ہے کوئی دوش پر ہوا کے مجھے








میں خود کو بھول چکا تھا مگر جہاں والے




اداس چھوڑ گے آئینہ دکھا کے مجھے








تمہارے بام سے اب کم نہیں ہے رفعتِ دار




جو دیکھنا ہو تو دیکھو نظر اٹھا کے مجھے








کھنچی ہوئی ہے مرے آنسوؤں میں اک تصویر




فراز دیکھ رہا ہے وہ مسکرا کے مجھے








احمد فراز









جنوری 05, 2017

 احمد فراز, غزل, غزلیات, معروف غزلیں, منتخب کلام, ہفتہ  ٴ  غزل 
[ہفتہ  ٴ  غزل] ۔ تری جستجو میں بتاؤں کیا ، میں کہاں کہاں سے گزر گیا ۔ مقبول نقش






غزل








تری جستجو میں بتاؤں کیا ، میں کہاں کہاں سے گزر گیا




کہیں دل کی دھڑکنیں رُک گئیں، کہیں وقت جیسے ٹھہر گیا








ترے غم کی عمر دراز ہو، مرا فن اسی سے سنور گیا




یہی درد بن کے چمک گیا، یہی چوٹ بن کے اُبھر گیا








یہ تو اپنا اپنا ہے حوصلہ ، کہیں عزم اور کہیں گِلہ 




کوئی بارِ دوشِ زمیں رہا، کوئی کہکشاں سے گزر گیا








یہ اختلافِ مذاق ہے، یہی فرقِ وصل و فراق ہے




کوئی پائمالِ نشاط ہے، کوئی غم بھی پا کے سنور گیا








ترا لطف ہو کہ تری جفا، مِرے غم کی یہ تو نہیں دوا




مجھے اب تو اپنی تلاش ہے، میں تری طلب سے گزر گیا








وہ اُمنگ اور وہ ہما ہمی، جسے نقشؔ کہتے ہیں زندگی




دلِ نامُراد کے دَم سے تھی، دلِ نامُراد تو مر گیا








مقبول نقش









جنوری 05, 2017

 غزل, غزلیات, مقبول نقش, منتخب کلام, ہفتہ  ٴ  غزل 
[ہفتہ  ٴ  غزل] ۔ ہر طرف شورِ فغا ں ہے کوئی سنتا ہی نہیں ۔ عباس رضوی






غزل








ہر طرف شورِ فغا ں ہے کوئی سنتا ہی نہیں




قافلہ ہے کہ رواں ہے کوئی سنتا ہی نہیں








اک صدا پوچھتی رہتی ہے کوئی زندہ ہے ؟




میں کہے جاتا ہوں ہاں ہے کوئی سنتا ہی نہیں








میں جو چپ تھا ، ہمہ تن گوش تھی بستی ساری




اب مرے منھ میں زباں ہے کوئی سنتا ہی نہیں








ایک ہنگامہ کہ اس دل میں بپا رہتا تھا




اب کراں تابہ کراں ہے کوئی سنتا ہی نہیں








دیکھنے والے تو اس شہر میں یوں بھی کم تھے




اب سماعت بھی گراں ہے کوئی سنتا ہی نہیں








کیا ستم ہے کہ مرے شہر میں میری آواز




جیسے آوازِ سگاں ہے کوئی سنتا ہی نہیں








عباس رضوی









جنوری 05, 2017

 عباس رضوی, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ بلا کشانِ محبّت کی رسم جاری ہے ۔ محمد وارث اسدؔ






غزل








بلا کشانِ محبّت کی رسم جاری ہے




وہی اٹھانا ہے پتھر جو سب سے بھاری ہے








نگاہِ شوق نہیں، آہِ صبح و شام نہیں




عجب فسردہ دلی، حیف، مجھ پہ طاری ہے








یہی متاع ہے میری، یہی مرا حاصل




نہالِ غم کی لہو سے کی آبیاری ہے








زبانِ حق گو نہ تجھ سے رکے گی اے زردار




جنونِ عشق پہ سرداری کب تمھاری ہے








اسد نہ چھوڑنا تُو دامنِ وفا داراں




زمیں کی مانگ اسی جہد نے سنواری ہے








محمد وارث اسدؔ









جنوری 05, 2017

 غزل, غزلیات, محمد وارث اسد, منتخب کلام, ہفتہ  ٴ  غزل 
 [ہفتہ  ٴ  غزل] ۔ حوصلہ دید ہ ٴ  بیدار کے سو جاتے ہیں ۔ لیاقت علی عاصم






غزل








حوصلہ دید ہ ٴ  بیدار کے سو جاتے ہیں




نیند کب آتی ہے تھک ہار کے سو جاتے ہیں








روز کا قصہ ہے یہ معرکہ  ٴ یاس و اُمید




جیت کر ہارتے ہیں، ہار کے سو جاتے ہیں








سونے دیتے ہیں کہاں شہر کے حالات مگر




ہم بھی سفّاک ہیں جی مار کے سو جاتے ہیں








چاہتے ہیں رہیں بیدار غمِ یار کے ساتھ




اور پہلو میں غمِ یار کے سو جاتے ہیں








ڈھیر ہو جاتی ہے وحشت کسی آغوش کے پاس




سلسلے سب رم و رفتار کے سو جاتے ہیں








جاگتے تھے تری تصویر کے امکان جن میں




اب تو رنگ بھی دیوار کے سو جاتے ہیں








لیاقت علی عاصم









جنوری 05, 2017

 غزل, غزلیات, لیاقت علی عاصم, منتخب کلام, ہفتہ  ٴ  غزل 
[ہفتہ  ٴ  غزل] ۔ شب ِ تاریک میں لرزا ں شرار ِ زندگانی ہے ۔ سید عاطف علی






غزل








شب ِ تاریک میں لرزا ں شرار ِ زندگانی ہے




ترے غم کی رفاقت سے یہ عمر ِجاودانی ہے








مرا پیہم تبسم ہی مرے غم کی نشانی ہے




مرا دھیما تکلّم ہی مری شعلہ بیانی ہے








فقیہِ شہر کا اب یہ وظیفہ رہ گیا باقی،




امیر ِ شہر کی دہلیز پہ بس دُم ہلانی ہے








کوئی زنداں میں جب بھی نو گرفتارِ وفا آیا




مجھے ایسا لگا جیسے یہ میری ہی کہانی ہے








فغاں ہے خام تیری گر تجھے سودا ہے جلووں کا




کہ تو ناواقفِ رمزِ ِ ندائے لن ترانی ہے








سیاہی سے ترے گیسو کی پانی ہیں گھٹائیں بھی




زمیں کے آگے شرمندہ بلائے آسمانی ہے​








سید عاطف علی





جنوری 05, 2017

 سید عاطف علی, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ میں خموشی سے رات سوئی تھی ۔ بشریٰ اعجاز






غزل 








میں خموشی سے رات سوئی تھی




میرے پہلو میں بات سوئی تھی








اک بدن پالکی میں جاگتا تھا




اور ساری برات سوئی تھی








بسترِ شب  پہ آسماں اوڑھے




بے خبر کائنات سوئی تھی








اے پری زاد تیرے ہجرے میں




ایک عورت کی ذات سوئی تھی








اک طرف سائبان بیٹھا تھا 




ایک جانب قنات سوئی تھی








ڈوبنے لگ گئے کنارے بھی




پانیوں میں نجات سوئی تھی








جانے کس درد کا تذبذب تھا




ہونٹ جاگے  تھے بات سوئی تھی








ایک ٹھوکر سے جاگ اُٹھی تھی




راستے میں حیات سوئی تھی








مرگِ دائم تھا رت جگا بشریٰ




زندگی بے ثبات سوئی تھی








بشریٰ اعجاز









جنوری 05, 2017

 بشریٰ اعجاز, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ آنکھ برسی ہے ترے نام پہ ساون کی طرح ۔ مرتضیٰ برلاس








آج کی معروف غزل 










آنکھ برسی ہے ترے نام پہ ساون کی طرح 




جسم سُلگا ہے تری یاد میں ایندھن کی طرح








لوریاں دی ہیں کسی قُرب کی خواہش نے مجھے




کچھ جوانی کے بھی دن گزرے ہیں بچپن کی طرح








اس بلندی سے مجھے تونے نوازا کیوں تھا




گر کے میں ٹوٹ گیا کانچ کے برتن کی طرح








مجھ سے ملتے ہوئے  یہ بات تو سوچی ہوتی




میں ترے دل میں سما جاؤں گا دھڑکن کی طرح








اب زلیخا کو نہ بدنام کرے گا کوئی 




اس کا دامن بھی دریدہ مرے دامن کی طرح








منتظر ہے کسی مخصوص سی آہٹ کے لئے




زندگی بیٹھی ہے دہلیز پہ برہن کی طرح








مرتضیٰ برلاس









جنوری 04, 2017

 غزل, غزلیات, مرتضیٰ برلاس, معروف غزلیں, منتخب کلام, ہفتہ  ٴ  غزل 
[ہفتہ  ٴ  غزل] ۔  دن ہو کہ رات، کنجِ قفس ہو کہ صحنِ باغ ۔ انجم رومانی






غزل








دن ہو کہ رات، کنجِ قفس ہو کہ صحنِ باغ 




آلامِ روزگار سے حاصل نہیں فراغ








رغبت کسے کہ لیجئے عیش و طرب کا نام 




فرصت کہاں کہ کیجئے صہبا سے پُر ایاغ








ویرانہء حیات میں آسودہ خاطری




کس کو مِلا اس آہوئے رم خوردہ کا سُراغ








آثارِ کوئے دوست ہیں اور پا شکستگی




خوشبوئے زلفِ یار ہے اور ہم سے بے دماغ








کس کی جبیں پہ ہیں یہ ستارے عرق عرق




کس کے لہو سے چاند کا دامن ہے داغ داغ








کرتے ہیں کسبِ نور اسی تیرگی سے ہم 




انجمؔ ہیں دل کے داغ کہر ہائے شب چراغ








انجم رومانی









جنوری 04, 2017

 انجم رومانی, غزل, غزلیات, منتخب کلام, ہفتہ  ٴ  غزل 
  [ہفتہ  ٴ  غزل] ۔ اب ایسے چاک پر کوزہ گری ہوتی نہیں تھی ۔ شاہین عباس






غزل








اب ایسے چاک پر کوزہ گری ہوتی نہیں تھی




کبھی ہوتی تھی مٹی اور کبھی ہوتی نہیں تھی








بہت پہلے سے افسردہ چلے آتے ہیں ہم تو




بہت پہلے کہ جب افسردگی ہوتی نہیں تھی








ہم اِک ایسے زمانے میں بھی گزرے ہیں یہاں سے




یہ گھر ہوتے تھے لیکن یہ گلی ہوتی نہیں تھی








دیا پہنچا نہیں تھا، آگ پہنچی تھی گھروں تک




پھر ایسی آگ، جس سے روشنی ہوتی نہیں تھی








نکل جاتے تھے سر پر بے سر و سامانی لادے




بھری لگتی تھی گٹھری اور بھری ہوتی نہیں تھی








ہمیں یہ عشق  تب سے ہے کہ جب دن بن رہا تھا




شبِ ہجراں جب اِتنی سرسری ہوتی نہیں تھی








پرانے حیرتی تھے اور زمانوں سے وہیں تھے




پرانی خامشی تھی اور نئی ہوتی نہیں تھی








ہمیں جا جا کہ کہنا پڑتا تھا، ہم ہیں ، یہیں ہیں




کہ جب موجودگی ، موجودگی ہوتی نہیں تھی








بہت تکرار رہتی تھی بھرے گھر میں کسی سے 




جو شے درکار ہوتی تھی، وہی ہوتی نہیں تھی








شاہین عباس









جنوری 04, 2017

 شاہین عباس, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ پندار کی ویران سرا میں نہیں رہتے ۔ ظہیر احمد ظہیر






غزل








پندار کی ویران سرا میں نہیں رہتے




ہم خاک پہ رہتے ہیں خلامیں نہیں رہتے








قامت بھی ہماری ہے ، لبادہ بھی ہمارا




مانگی ہوئی دستار و قبا میں نہیں رہتے








ہم کشمکشِ دہر کے پالے ہوئے انسان




ہم گریہ کناں کرب و بلا میں نہیں رہتے








خاشاکِ زمانہ ہیں ، نہیں خوف ہمیں کوئی




آندھی سے ڈریں وہ جو ہوا میں نہیں رہتے








ہم چھوڑ بھی دیتے ہیں کُھلا توسنِ دل کو




تھامے ہوئے ہر وقت لگامیں نہیں رہتے








روحوں میں اتر جاتے ہیں تیزاب کی صورت




لفظوں میں گھلے زہر صدا میں نہیں رہتے








احساس کے موسم کبھی ہوجائیں جو بے رنگ




خوشبو کے ہنر دستِ صبا میں نہیں رہتے








اونچا نہ اُڑو اپنی ضرورت سے زیادہ




تھک جائیں پرندے تو فضا میں نہیں رہتے








دستار بنے جاتے ہیں اب شہرِ طلب میں




کشکول کہ اب دستِ گدا میں نہیں رہتے








اس خانہ بدوشی میں خدا لائے نہ وہ دن




جب بچھڑے ہوئے یار دعا میں نہیں رہتے












ظہیر احمد ظہیر













جنوری 04, 2017

 ظہیر احمد ظہیر, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ نمکین غزل 






نمکین غزل




سوچتے ہیں کہ ہفتہ ء غزل میں ایک آدھ نمکین غزل بھی شامل کی جائے لیکن ہم تو یہ بھی سوچتے ہیں کہ  یہ نمکین غزل آخر ہوتی کیا ہے۔ گو کہ ہم اور آپ جانتے ہیں کہ نمکین غزل کیا ہوتی ہے لیکن بات آتی ہے وجہ تسمیہ پر۔




کہا جاتا ہے کہ چیزیں اپنی ضد سے پہنچانی جاتی ہیں۔ یعنی روشنی کو پہچاننے کے لئے اندھیرے کو سمجھنا ضروری ہے اور کھرے کی شناخت کے لئے کھوٹے کی پہچان ضروری ہے تاہم نمکین غزل اِ س فارمولے کے تحت بھی درونِ خانہ رسائی دینے کو تیار نہیں ہے۔ نمکین غزل کو براستہ ضد سمجھنے نکلیں تو ہم میٹھی غزل تک پہنچتے ہیں تاہم پتہ یہ چلتا ہےکہ اس قسم کی کوئی غزل کہیں نہیں پائی جاتی ۔ یہاں تک کہ وہ 'غزل' بھی جو دیکھنے میں کافی میٹھی نظر آتی ہے، سُننے میں کافی ترش معلوم ہوتی ہے اور دشمنوں حتیٰ کہ دوستوں کے بھی دانت کھٹے اور ارمان ٹھنڈے کرنے میں اپنا ثانی نہیں رکھتی۔بہرکیف اُس والی غزل کی بات پھر کسی اور وقت کے لئے اُٹھا رکھتے ہیں اور واپس آتے ہیں میٹھی غزل کی طرف کہ جس کی مدد سے ہم نمکین غزل کو سمجھنا چاہ رہے تھے ۔ تاہم  تلاش بسیار کے باوجود غزل کے ساتھ مٹھاس کا تصور ہمیں کہیں نہیں ملا کہ زیادہ تراردو شاعری آہوں اور آنسوؤں سے گندھی ہوئی ملا کرتی ہے اور تلخیوں اور اشکوں کی آماجگاہ ہونے کے باعث تلخی اس کا لازمی جز۔ سو شیرینی کا عشرِ عشیر بھی یہاں میسر نہیں ہے۔










اسی نکتے پر مزید غور کرنے سے بہرکیف اس گتھی کا ایک سِرا ضرور ہاتھ آتا ہے اور وہ یہ کہ چونکہ زیادہ تر شاعری غم و آلام اور آہ و اشک کی بھرمار کے باعث تلخ یعنی کڑوی ہوتی ہے سو ایسی شاعری جس میں آنسوؤں کے ساتھ کچھ قہقہے بھی شامل کردیے جاتے ہیں اور اُس کی کڑواہٹ کچھ کم ہو کر نمکینی میں بدل جاتی ہے ، نمکین شاعری یا نمکین غزل کہلاتی ہے۔




ہمیں نہیں پتہ کہ 'نمکین غزل' کی اصطلاح سب سے پہلی بار کس نے، کب، کہاں اور کیوں وضع کی تاہم مزاحیہ غزل کے لئے یہ نام خوب جچتا ہے۔ تو پھر آئیے کہ کچھ منہ کا ذائقہ بدلیں اور دلاور فگار کی نمکین غزل کا مزہ لیں۔




میں نےکہاکہ شہر کے حق میں دعا کرو 


اس نے کہا کہ بات غلط مت کہا کرو




میں نےکہاکہ رات سے بجلی بھی بند ہے


اس نے کہا کہ ہاتھ سے پنکھا جھلا کرو




میں نےکہاکہ شہر میں پانی کا قحط ہے


اس نے کہا کہ پیپسی کولا پیا کرو




میں نےکہاکہ کار ڈکیتوں نے چھین لی


اس نے کہا کہ اچھا ہے پیدل چلا کرو




میں نےکہاکہ کام ہے نہ کوئی کاروبار


اس نے کہا کہ شاعری پر اکتفا کرو




میں نےکہاکہ سو کی بھی گنتی نہیں ہے یاد


اس نے کہا کہ رات کو تارے گنا کرو




میں نےکہاکہ ہے مجھے کرسی کی آرزو


اس نے کہا کہ آیت کرسی پڑھا کرو




میں نےکہا غزل پڑھی جاتی نہیں صحیح


اس نے کہا کہ پہلے ریہرسل کیا کرو




میں نےکہاکہ  کیسے کہی جاتی ہے غزل


اس نے کہا کہ میری غزل گا دیا کرو




ہر بات پر جو کہتا رہا میں بجا بجا 


اس نے کہا کہ یوں ہی مسلسل بجا کرو




دلاور فگار




کچھ نمک پارے مزید




سیب سے گال ہیں، خوبانی کے جیسی تھوڑی


شربتی آنکھیں بھی چہرے پہ بڑی پیاری ہیں


ساری چیزیں اگر ایسی ہیں تو تقصیر معاف


وہ تو پھر آپ کی بیگم نہیں افطاری ہیں




عنایت علی خان














اقبالِ جرم




شوق سے لختِ جگر، نورِ نظر پیدا کرو


ظالمو ! تھوڑی سی گندم بھی مگر پیدا کرو


ڈاکٹر اقبال کا شاہیں تو ہم سے اُڑ چکا


اب کوئی اپنا مقامی جانور پیدا کرو




بابائے ظرافت سید ضمیر جعفری



















جنوری 04, 2017

 دلاور فگار, ضمیر جعفری, عنایت علی خان, غزل, غزلیات, منتخب کلام, نثرِ لطیف از محمد احمد, نمکین غزل, ہفتہ  ٴ  غزل 
[ہفتہ  ٴ  غزل] ۔ ستارے دیکھتا ہوں زائچے بناتا ہوں ۔ محمد اظہار الحق






غزل 








ستارے دیکھتا ہوں زائچے بناتا ہوں




میں وہم بیچتا ہوں وسوسے بناتا ہوں








گراں ہے اتنا تو کیوں وقت ہے مجھے درکار




مزے سے بیٹھا ہوا بلبلے بناتا ہوں








مسافروں کا مرے گھر ہجوم رہتا ہے




میں پیاس بانٹتا ہوں آبلے بناتا ہوں








خرید لاتا ہوں پہلے ترے وصال کے خواب




پھر اُن سے اپنے لئے رت جگے بناتا ہوں








یہی نہیں کہ زمینیں میری اچھوتی ہیں




میں آسمان بھی اپنے نئے بناتا ہوں








مرے ہُنر کی تجھے احتیاج کیا ہوگی




کہ میں زمانے ہی گزرے ہوئے بناتا ہوں








محمد اظہار الحق









جنوری 04, 2017

 غزل, غزلیات, محمد اظہار الحق, منتخب کلام, ہفتہ  ٴ  غزل 
[ہفتہ  ٴ  غزل] ۔ ہر نئی شام سہانی تو نہیں ہوتی ہے ۔ اجملؔ سراج






غزل








ہر نئی شام سہانی تو نہیں ہوتی ہے




اور ہر عمر جوانی تو نہیں ہوتی ہے








تم نے احسان کیا تھا سو جتایا تم نے




جو محبت ہو جتانی تو نہیں ہوتی ہے








دوستو! سچ کہو کب دل کو قرار آئے گا




ہر گھڑی آس بندھانی تو نہیں ہوتی ہے








دل میں جو آگ لگی ہے وہ لگی رہنے دو




یار ! ہر آگ بجھانی تو نہیں ہوتی ہے








دور رہ کر بھی وہ نزدیک ہے  ، قربت یعنی




از رہِ قربِ مکانی تو نہیں ہوتی ہے








موج ہوتی ہے کہیں اور بھنور ہوتے ہیں




صرف دریا میں روانی تو نہیں ہوتی ہے








شائبہ  جس میں حقیقت کا نہیں ہو اجملؔ




وہ کہانی بھی کہانی تو نہیں ہوتی ہے








اجملؔ سراج









جنوری 04, 2017

 اجمل سراج, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ کتنی آشاؤں کی لاشیں سوکھیں دل کے آنگن میں ۔سردار جعفری






غزل 








کتنی آشاؤں کی لاشیں سوکھیں دل کے آنگن میں




کتنے سورج ڈوب گئے ہیں چہروں کے پیلے پن میں








بچّوں  کے میٹھے ہونٹوں پر پیاس کی سوکھی ریت جمی




دودھ کی دھاریں گائے کے تھن سے گر گئیں ناگوں کے پھن میں








ریگستانوں  میں جلتے ہیں پڑے ہوئے سو نقشِ قدم




آج خراماں کوئی نہیں ہے اُمیدوں کے گلشن میں








چکنا چُور ہوا خوابوں کا دلکش،  دلچسپ آئینہ




ٹیڑھی ترچھی تصویریں ہیں ٹوٹے پھوٹے درپن میں








پائے جنوں میں پڑی ہوئی ہیں حرص و ہوا کی زنجیریں




قید ہے اب تک ہاتھ سحر کا تاریکی کے کنگن میں








آنکھوں کی کچھ نورس کلیاں  نیم شگفتہ غنچہ ٴ لب




کیسے کیسے پھول بھرے ہیں گلچینوں کے دامن میں








دستِ غیب کی طرح چھپا ہے ظلم کا ہاتھ ستم کا وار




خشک لہو کی بارش دیکھی ہم نے کوچہ و برزن میں








سردار جعفری









جنوری 04, 2017

 سردار جعفری, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ آج ہم بچھڑے ہیں تو کتنے رنگیلےہو گئے ۔ شاہد کبیر






آج کی معروف غزل 








آج ہم بچھڑے ہیں تو کتنے رنگیلےہو گئے




میری آنکھیں سرخ، تیرے ہاتھ پیلےہو گئے








اب تری یادوں کے نشتر بھی ہوئے جاتے ہیں کند




ہم کو کتنے روز اپنے زخم چھیلے ہو گئے








کب کی پتھر ہو چکی تھیں  منتظر آنکھیں مگر




چھو کے  جب دیکھا تو میرے  ہاتھ  گیلےہو گئے








جانے کیا احساس سازِحسن کے تاروں میں ہے




جن کو چھوتے ہی میرے نغمے رسیلےہو گئے








اب کوئی اُمید ہے شاھدؔ  نہ کوئی آرزو




آسرے ٹوٹے تو جینے کے وسیلےہو گئے








شاہدکبیر 









جنوری 03, 2017

 شاہد کبیر, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ ہمیشہ آتے رہے تغیر، ورق اُلٹتا رہا زمانہ ۔ صادق القادری صادق






غزل








ہمیشہ آتے رہے تغیر، ورق اُلٹتا رہا زمانہ




کبھی فسانہ بنا حقیقت، کبھی حقیقت بنی فسانہ








غمِ محبت کو دل نے سمجھا تھا سہل، جیسے غمِ زمانہ




مگر اُٹھایا یہ بوجھ میں نے تو جُھک گیا زندگی کا شانہ








ہم اپنی روداد کیا سنائیں، کچھ اس میں ہیں واقعات ایسے




اگر کوئی دوسرا سُناتا، ہمیں سمجھتے اُسے فسانہ








نظر ہے مہر و کرم کی مجھ پر، لبوں پہ اک طنزیہ تبّسم




شکست تسلیم کی ہے اس نے مگر بہ اندازِ فاتحانہ








کسی کے جانے کے بعد صادق کچھ ایسا محسوس ہو رہا ہے




کہ ایک مرکز پہ جیسے آکر ٹھہر گئی گردشِ زمانہ








صادق القادری صادق













جنوری 03, 2017

 صادق القادری صادق, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ اہلِ نظر کی آنکھ میں تاج وہ کلاہ کیا ۔ امجد اسلام امجد






غزل








اہلِ نظر کی آنکھ میں تاج وہ کلاہ کیا




سایا ہو جن پہ درد کا، اُن کو پناہ کیا؟








ٹھہرا ہے اِک نگاہ پہ سارا مقدّمہ




کیسے وکیل! کون سا مُنصف! گواہ کیا!








کرنے لگے ہو آٹھوں پہر کیوں خدا کو یاد؟




اُس بُت سے ہو گئی ہے کوئی رسم و راہ کیا ؟








اے ربِّ عدل تُو مری فردِ عمل کو چھوڑ




بس یہ بتا کہ اِس میں ہے میرا گُناہ کیا؟








سارے فراق سال دُھواں بن کے اُڑ گئے




ڈالی ہمارے حال پہ اُس نے نگاہ کیا








کیا دل کے بعد آبروئے دل بھی رول دیں




دکھلائیں اُس کو جاکے کہ یہ حالِ تباہ کیا؟








جو جِتنا کم بساط ہے، اُتنا ہے معتبر




یارو یہ اہلِ فقر کی ہے بارگاہ ، کیا!








کیسے کہیں کہ کر گئی اِک سانحے کے بیچ




جادُو بھری وہ آنکھ، وہ جھکتی نگاہ کیا؟








(ق)








وہ بر بنائے جبر ہو یا اقتضائے صبر




ہر بُو لہوس سے کرتے رہو گے نباہ کیا








ہر شے کی مثل ہوگی،  کوئی بے کَسی کی حد؟




اس شہرِ بے ہُنر کا ہے دِن بھی سیاہ کیا








رستے میں تھیں غنیم کے پُھولوں کی پتّیاں




سالار بِک گئے تھے تو کرتی سپاہ کیا!








دل میں کوئی اُمّید نہ آنکھوں میں روشنی




نکلے گی اس طرح کوئی جینے کی راہ کیا؟








امجدؔ نزولِ شعر کے کیسے بنیں اُصول!




سیلاب کے لئے کوئی ہوتی ہے راہ کیا








امجد اسلام امجد













جنوری 03, 2017

 امجد اسلام امجد, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ فہمِ آدابِ سفر اہلِ نظر رکھتے ہیں ۔ راحیل فاروق






غزل 








فہمِ آدابِ سفر اہلِ نظر رکھتے ہیں




رکھتے ہیں ذوقِ نظر، زادِ سفر رکھتے ہیں








زندگی حسن پہ واری ہے تو آیا ہے خیال




منزلوں کو یہی جذبے تو امر رکھتے ہیں








شعلۂ  شمعِ کم افروز کو بھڑکاؤ کہ آج




چند پروانے ہواؤں کی خبر رکھتے ہیں








ایک پتھرائے ہوئے دل کا بھرم قائم ہے




کہتے پھرتے ہیں کہ لوہے کا جگر رکھتے ہیں








اس کے لہجے کا وہ ٹھہراؤ غضب کی شے ہے




جانے دل کو یہ دل آزار کدھر رکھتے ہیں؟








پاس رکھا کیے پندارِ جنوں کا راحیلؔ




آج دہلیز سے اٹھتے ہوئے سر رکھتے ہیں








راحیل ؔفاروق









جنوری 03, 2017

 راحیل فاروق, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ تعریف غزل کی۔ ٢






تعریف غزل کی ۔ ٢




بات پھر 
وہیں
 سے شروع ہوتی ہے  کہ مروجہ تعریف کے مطابق غزل کے لغوی معنی ہیں "عورتوں سے باتیں کرنا" یا "عورتوں کی باتیں کرنا" تاہم آج کی غزل کے موضوعات بہت متنوع ہو گئے ہیں ۔غزل ہر شعر میں نئے موضوع، معنی آفرینی اور ندرتِ بیان کے ایسے شاہکار کی طلبگار ہوتی ہے کہ جس کی نظیر بامشکل ملے اور اسے چند گنے چنے رومانوی موضوعات تک محدود رکھنا غزل کی فضا کو محبوس کرنے کے مترادف سمجھا جاتا ہے۔ 




  ہماری رائے میں  محبوب سے گفتگو جس وارفتگی اور لگاوٹ کی متقاضی ہے اُس کے لئے  غزل سے زیادہ موزوں تر نظم ہے۔ پیہم گفتگو جو ماحول  چاہتی ہے وہ غزل کے فرد فرد مضامین  سے  زیادہ نظم فراہم کر سکتی ہے۔ نظم شعراء کو جذبات کے بہاؤ  ، شیفتگی  اور لگاؤ  کے اظہار کے لئے جو  فضا  دیتی ہے وہ غزل میں بالعموم نظر نہیں آتی۔  نظم کا تسلسل شاعر کو تمہید سے اختتام تک  اپنی بات کو با آسانی کہنے  میں آسانی فراہم کرتا ہے ۔ کچھ مسلسل غزلیات البتہ اس سے مستثنیٰ ہیں۔ 




غزل کی تعریف کو نظم پر منطبق کرنے کی ہماری جسارت شاید آپ کو کچھ بے جا معلوم ہو تاہم یہ ایک خیال ہے اور اس سے اختلاف  بہرکیف کیا جا سکتا ہے۔ 








ہمارے زاویہء نظر  سے اگر دیکھا جائے تو کئی ایک رومانی شعراء نے اپنے جذبات کے اظہار کے لئے  نظم کا سہارا لیا ہے۔ سرِ دست ہم یہاں جاوید صبا کی دو نظم نما غزلیں یا غزل نما نظمیں پیش کر رہے ہیں ۔ اس کلام کو اگر آپ نظم نہ بھی کہنا چاہیں تو مسلسل غزل کہے بغیر چارہ نہ ہوگا۔ 




 کون ہو کیا ہو یہ نہیں معلوم


یورپی ہو کہ ایشیائی ہو


ہو اِسی آب و گِل کی پروردہ 


یا پرستاں سے اُڑ کے آئی ہو


کس نے گُوندھی ہے آگ میں مٹی


کیسی ترکیبِ کیمیائی ہو


ایسی آنکھیں کہیں نہیں دیکھیں


تم یہ آنکھیں کہاں سے لائی ہو


بنتِ حوا ہو یا پری زادی


یا کسی سلطنت کی شہزادی


کس کو بیداد کرنے نکلی ہو 


کس کو برباد کرنے نکلی ہو


اے جمالِ جمالِ دل آرا 


حسن کی آخری دوائی ہو


حشر ساماں ہو آئینے کے لئے 


تم قیامت نہیں تباہی ہو




جاوید صبا




چپ چپ اداس اداس نظر آ رہی ہو تم


بیٹھے بٹھائے جانے کہاں کھو گئی ہو تم


ہونٹوں پہ اک خموش تبسم کی چاپ ہے 


آنکھیں بتا رہی ہیں بہت بولتی ہیں تم


شاید روا روی میں کوئی بات کر گیا


کہنا یہ چاہتا تھا کہ اچھی لگی ہو تم


اے جانِ بے فراق کسی کے فراق میں 


میں نے سنا ہے زہر تلک کھا چکی ہو تم


محفل میں جس سے بات ہوئی تھی وہ تم نہ تھی


خلوت میں میری جان کوئی دوسری ہو تم


انگڑائیوں میں نیند میں آنکھوں میں خواب میں


کوئی نہیں تمہی ہو، تمہی ہو، تمہی ہو، تم




جاوید صبا




جاوید صبا کے علاوہ  فارحہ نگارینہ کے نام لکھی جون کی یہ نظم بھی ہمارے خیال کی تائید کرتی ہے۔ 




تم نے مجھ کو لکھا ہے، میرے خط جلا دیجیئے


مجھ کو فکر رہتی ہے آپ انہیں گنوا دیجیئے


آپ کا کوئی ساتھی دیکھ لے تو کیا ہو گا


دیکھیے میں کہتی ہوں یہ بہت بُرا ہو گا




میں بھی کچھ کہوں تم سے اے مری فروزینہ


زشکِ سروِ سیمینا


اے بہ نازُکی مینا


اے بہ جلوہ آئینہ 


میں تمہارے ہر خط کو لوحِ دل سمجھتا ہوں


لوحِ دل جلا دوں کیا 


سطر سطر ہے ان کی، کہکشاں خیالوں کی


کہکشاں لُٹا دوں کیا 


جو بھی حرف ہے ان کا ، نقشِ جانِ شیریں ہے


نقشِ جاں مٹا دوں کیا


ان کا جو بھی نقطہ ہے، ہے سوادِ بینائی


میں انہیں گنوا دوں کیا


لوحِ دل جلا دوں کیا


کہکشاں لُٹا دوں کیا 


نقشِ جاں مٹا دوں کیا




مجھ کو ایسے خط لکھ کر اپنی سوچ میں شاید


جرم کر گئی ہو تم


اور خیال آنے پر اس سے ڈر گئی ہو تم


جُرم کے تصور میں گر یہ خط لکھے تم نے


پھر تو میری رائے میں جُرم ہی کئے تم نے


اے مری فروزینہ! 


دل کی جانِ زرّینا!


رنگ رنگ رنگینا!


بات جو ہے وہ کیا ہے 


تم مجھے بتاؤ تو 


میں تمہیں نہیں سمجھا


تم سمجھ میں آؤ تو


جُرم کیوں کیےتم نے


خط ہی کیوں لکھے تم نے؟ 




جون ایلیا




علاوہ ازیں اختر شیرانی نے بھی اپنی یکے بعد دیگرے معشوقاؤں سے مخاطب ہونے کے لئے نظم یا مسلسل غزل کا ہی انتخاب کیا ہے جسے اردو شاعری جاننے والےجانتے ہیں۔ 




ویسے ہمارا یہ مطالبہ نہیں ہے کہ غزل کی تعریف کو بدل دیا جائے تاہم اس تعریف کو ترقی دینے میں کوئی مضائقہ نہیں ہے۔ 









جنوری 03, 2017

 طنز و مزاح, غزل, غزلیات, منتخب کلام, میری تحریریں, نثر, نثرِ لطیف, نثرِ لطیف از محمد احمد, ہفتہ ٴ غزل 
[ہفتہ  ٴ  غزل] ۔ دیوار پر لکھ دیا گیا ہے ۔ نوید صادق






غزل








دیوار پر لکھ دیا گیا ہے




یہ شہر، شکست آشنا ہے








تصویر میں جو دِکھا رہے ہو




کیا واقعی ایسا ہو چکا ہے








دنیا، گھر۔۔۔ مسئلے بہت ہیں




انسان پناہ مانگتا ہے








بس چار دِشائیں خالی کردو




جنگل نے مطالبہ کیا ہے








تم بھی شاید بھٹک گئے ہو




یہ اور کہیں کا راستہ ہے








کچھ رنگ کُھلے ہیں پیرہن کے




کچھ شام کی سیر کا نشہ ہے








بہتر ہے کہ ہم کہیں چلے جائیں




اس شہر میں یوں بھی اپنا کیا ہے








وہ شام، وہ ہم، وہ تم۔۔۔ زمانہ




دورانیہ مختصر رہا ہے








کچھ ٹھیک سے گفتگو نہیں کی




کچھ عجلت نے پھنسا دیا ہے








خاموش کیوں ہو نوید صادق؟




پھر کوئی کہیں چلا گیا ہے!








نوید صادق









جنوری 03, 2017

 غزل, غزلیات, منتخب کلام, نوید صادق, ہفتہ  ٴ  غزل 
[ہفتہ  ٴ  غزل] ۔ اگر ناکامیِ دل پر کوئی الزام آجائے ۔ ادب دوست 






غزل








اگر ناکامیِ دل پر کوئی الزام آجائے




میری خوئے ملامت کو ذرا آرام آجائے








جنوں زادوں کا صحرا سے اگر پیغام آجائے




لبِ دریا سے بھی واپس یہ تشنہ کام آجائے








سبھی کردار بوجھل ہو گئے میری کہانی کے




الہٰی جتنی جلدی ہو سکے انجام آجائے








مگر تم دیکھ لو ! حالت ہمارے جیسی ہوتی ہے




جب اپنی آئی پر یہ گردشِ ایام آجائے








کہ پھر تو داد دینی چائیے محرومیِ دل کی 




اگر مقتل سے بھی ، عاشق کوئی ناکام آجائے








گواہی آخری ہچکی پہ دے دوں ؟ تم نہیں قاتل




یہ جاں ویسے بھی جانی ہے ، کسی کے کام آجائے








ادب دوست





جنوری 03, 2017

 ادب دوست, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ سات رنگوں کے شامیانے ہیں ۔ بشیر بدر






غزل 








سات رنگوں کے شامیانے ہیں




دل کے موسم بڑے سُہانے ہیں








کوئی تدبیر بھولنے کی نہیں




یاد آنے کے سو بہانے ہیں








دل کی بستی ابھی کہاں بدلی




یہ محلے بہت پرانے ہیں








حق ہمارا نہیں درختوں پر




یہ پرندوں کے آشیانے ہیں








علم و حکمت سیاست و مذہب




اپنے اپنے شراب خانے ہیں








دھوپ کا پیار خوبصورت ہے




آگ کے پھول بھی سُہانے ہیں








بشیر بدر









جنوری 03, 2017

 بشیر بدر, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ تُو نہیں تو زندگی میں اور کیا رہ جائے گا ۔ افتخار امام صدیقی






آج کی معروف غزل 








تُو نہیں تو زندگی میں اور کیا رہ جائے گا




دور تک تنہائیوں کا سِلسلہ رہ جائے گا








درد کی ساری تہیں، اور سارے گزرے حادثے




سب دھواں ہو جائیں گے، اک واقعہ رہ جائے گا








یُوں بھی  ہو گا، وہ مجھے دل سے بُھلا دے گا مگر




یہ بھی ہو گا خود اُسی میں اِک خلا رہ جائے گا








دائرے اِنکار کے ، اِقرار کی سرگوشیاں




یہ اگر ٹوٹیں کبھی تو فاصلہ رہ جائے گا








افتخار امام صدیقی









جنوری 02, 2017

 افتخار امام صدیقی, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ ہر اک سیلِ بلا، ایک اک شناور سامنے ہے ۔ افتخار عارف






غزل 








ہر اک سیلِ بلا، ایک اک شناور سامنے ہے




کنارے ہوں مگر سارا سمندر سامنے ہے








اک آئینہ اور اتنے مسخ چہرے اور بہ یک وقت




بجھی جاتی ہیں آنکھیں اب وہ منظر سامنے ہے








نہیں معلوم اب اس خواب کی تعبیر کیا ہو




میں نرغے میں ہوں اور جلتا ہوا گھر سامنے ہے








سوالِ حرمتِ میزانِ بے توقیر کے بعد 




جو زیرِ آستیں تھا اب وہ خنجر سامنے ہے








ابھی جو اہتمامِ جشنِ فردا میں مگن تھی




وہی خلقِ خدا حیران و ششدر سامنے ہے








افتخار عارف













جنوری 02, 2017

 افتخار عارف, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ گلِ خورشید کھلاؤں گا، چلا جاؤں گا ۔ اشرف جاوید






غزل 








گلِ خورشید کھلاؤں گا، چلا جاؤں گا




صبح سے ہاتھ ملاؤں گا، چلا جاؤں گا








اب تو چلنا ہے کسی اور ہی رفتار کے ساتھ!




جسم بستر پہ گراؤں گا، چلا جاؤں گا








آبلہ پائی ہے، رسوائی ہے، رات آئی ہے




دامن اک اک سے چھڑاؤں گا، چلا جاؤں گا








ہجر صدیوں کے تحیّر کی گِرہ کھولے گا




اک زمانے کو رُلاؤں گا، چلا جاؤں گا








بس! تجھے دیکھوں گا آتے ہوئے اپنی جانب




پھول قدموں میں بچھاؤں گا، چلا جاؤں گا








آسماں پھیل گیا دشتِ جنوں کی صورت




اب وہاں خاک اُڑاؤں گا، چلا جاؤں گا




عشق بھی حسن بھی ضم ہوتا دکھاؤں گا تجھے




جب دیا رقص میں لاؤں گا، چلا جاؤں گا








زندگی بھر کوئی حیرانی بسے گی اس میں 




گھر ترے دل میں بناؤں گا، چلا جاؤں گا








جس طرف بھول کے بھی دیکھا نہیں آج تلک




قدم اس سمت بڑھاؤں گا، چلا جاؤں گا








اشرف جاوید









جنوری 02, 2017

 اشرف جاوید, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ کیا ملال اب کے دھریں سینۂ پُر خار کے پاس ۔ فاتح الدین بشیر






غزل




کیا ملال اب کے دھریں سینۂ پُر خار کے پاس


گُلِ آزار کھِلے خرمَنِ پِندار کے پاس




ایک ویرانی ہے تعمیرِ مسلسل کی اَساس


حسرتیں آن بَسیں مرقدِ مِعمار کے پاس




مَوت اَنگُشت بدنداں ہے یہ کس کا ہے نصیب


اُستُخواں دار پہ، سر زانُوئے دِلدار کے پاس




باس تھی جن میں بَدَن کی ترے، ہم آبلہ پا


رِہن رکھ آئے ہیں وہ سانس بھی گلزار کے پاس




اَصلِ آئینہ فقط ریگ مگر صُورت کَش


نُور کس آنکھ کا ہے دیدۂ زنگار کے پاس




عُذر طُرفہ سا ہے اک لغزشِ پیہم کا بشیرؔ


کار آموزیِ عصیاں کا، سیہ کار کے پاس




فاتح الدین بشیرؔ











جنوری 02, 2017

 غزل, غزلیات, فاتح الدین بشیر, منتخب کلام, ہفتہ  ٴ  غزل 
[ہفتہ  ٴ  غزل] ۔ معاصر غزل - مسئلہ کیا ہے؟ ۔ ڈاکٹر صلاح الدین درویش






معاصر غزل - مسئلہ کیا ہے؟




ڈاکٹر صلاح الدین درویش




[مستعار مضمون]






غزل کی شاعری کو یار لوگوں نے لڑکوں کا کھیل بنا کر رکھ دیا ہے۔ قافیہ پیمائی ضرور ارزاں ہے لیکن غزل کا شعر کیا محض موزوں الفاظ کی نشست سے بن جاتا ہے؟ ظاہر ہے کہ ایسی بات ہرگز نہیں ہے۔ غزل کا شعر بھلے اپنی بنت میں کسی علمی یا فکری گرہ کو نہ کھولتا ہو لیکن اس کے لیے یہ ضرور لازم ہے کہ اس میں جذبہ اور خیال کے عین درمیان ایک کڑی جسے دانش کہتے ہیں، وہ کڑی بھی موجود ہوتی ہے، یہ کڑی جذبہ اور خیال کی ہم آہنگی، افتراق یا تضاد کی مختلف صورتوں میں معنویت کی ایک ایسی جمالیاتی سطح پیدا کر دیتی ہے کہ جسے ہم جہانِ علم و جمال میں ’اضافہ‘ کہتے ہیں۔ ایسا شعر ہر خاص و عام میں پذیرائی حاصل کرنے میں ضرور کامیاب رہتا ہے۔ ایسا شعر جمالیاتی اعتبار سے ایک ایسے منظر یا منظرنامے کو ابھارتا ہے کہ جو قاری کے تحیّر کو مخمصے میں ڈال دیتا ہے۔ پورے منظر یا منظرنامے کا احاطہ قاری میں ایک اضطراب سا پیدا کر دیتا ہے۔وہ اپنی اس کیفیت سے لطف اندوز ہوتا ہے ۔ فکری سطح پر غزل کا اچھا شعر قاری کے وِژن میں جب اچانک یا دھیرے دھیرے سمونے لگتا ہے تو خود قاری کو اپنے فکری نظام کے سانچے میں اس شعر کو جذب کرنے میں کچھ تاخیر کا سامنا کرنا پڑتا ہے۔ کیونکہ فکری اعتبار سے اچھا شعر قاری کے نظامِ فکر پر اکثر ٹوٹ پڑتاہے، وہ قاری کے لیے نجات یا رہائی کے سارے راستے مسدود کر دیتا ہے۔ شعر کی فکری اعتبار سے شعری منطق قاری کو ہیجان سے دوچار کر دیتی ہے، جب اس کے ذہن میں کہیں لفظ ’واہ‘ چمکتا ہے تو ایسے میں قاری اپنی فکر کے تمام ہتھیار پھینک دیتا ہے اور ایک شکست خوردہ سپاہی کی طرح فاتح کی عظمت کے سامنے اپنا سر جھکا دیتا ہے۔ بات یہ ہے کہ غزل کا اچھا شعر فکری اعتبار سے جہانِ علم کے مسلّمات، رسوم و رواج، عقائد ، روایات اور اقدار کو بڑی قوت اور جرأت کے ساتھ چیلنج کرتا ہے۔ میرؔ و غالبؔ و اقبالؔ کی فکری اعتبار سے جو ثروت مندی ہے اس کا تعلق جہانِ فکر کی نَو بہ نَو تعمیر و تشکیل سے ہے۔ ایسی شاعری جمالیاتی حوالوں سے بھی امکانات کی نئی صورتوں کو جنم دیتی ہے۔ مثلاً غالب ہی کا یہ شعر ملاحظہ ہو:






بوئے گل، نالۂ دل، دُودِ چراغِ محفل




جو تِری بزم سے نکلا سو پریشاں نکلا




مسئلہ یار لوگوں کا ہے کہ جنھوں نے غزل کو اپنا اوڑھنا بچھونا بنا رکھا ہے۔ ان سے جب بھی کسی موضوع پر احتیاط کو بالائے طاق رکھتے ہوئے کوئی بات کی جاتی ہے تو ان کے چہروں پر ہوائیاں اُڑنے لگتی ہیں۔ اقدار، تہذیب، مذہب، معاشرت، زبان و ثقافت سے متعلق مباحث کے مخصوص دائروں سے جب بھی انھیں باہر لانے کی کوشش کی جاتی ہے تو طرزِ کہن پر پہلے پہل اتراتے ہیں اور پھر ایسے اَڑتے ہیں کہ زبان میں لکنت اور پھر منہ جھاگ سے بھرنے لگتا ہے۔ وہ کسی ایسی نادیدہ چیز کا دفاع کر رہے ہوتے ہیں کہ جس کو سامنے لاتے ہوئے ان کا دل ڈوبنے لگتا ہے کہ جس کو ’بکواس‘ کہہ کر مخالف اپنا منہ دوسری طرف نہ پھیر لیں۔ ’’قشقہ کھینچا‘‘ یا ’’مَرے بُت خانے میں کعبے میں گاڑو برہمن کو‘‘ ان کے نزدیک شعری اعتبار سے فکر کا ایک علامتی یا استعاراتی اظہار نہیں ہوتا بلکہ ایک مذہبی مسئلہ ہوتا ہے۔ اب ایسے یاروں کی شعرفہمی پر سَر نہ دُھنا جائے تو کیا کِیا جائے !!




اچھا شعری ابلاغ طنز کے جوہر کو ہر دو سطح پر برقرار رکھتا ہے۔ لفظ کی سماجی قدر کے اعتبار سے بھی اور معنیٰ کی نئی دریافت کے اعتبار سے بھی۔صراطِ مستقیم پر چلنے والے انسان کے درجات دنیا و آخرت میں بہت بلند ہیں لیکن شاعر ہونا اپنے جوہر میں ایسے انسانوں کے لیے جھوٹا، مکار، فریبی، فسادی، جنونی اور خاص طور پر عقل کا اندھا ہوتا ہے۔ شاعر صراطِ مستقیم کو ٹھٹھہ اُڑاتا ہے اور ایک ایسے راستے پر چلنے میں زیادہ عافیت محسوس کرتا ہے کہ جہاں قدم قدم پر خار ہوں، رسوائی ہو، ذلت ہو، رکاوٹیں ہوں، دشنام ہو، بے راہ روی اور گمراہی کے عمیق غار ہوں۔ یہ ایک اور طرح سے زندگی بسر کرنے کا حوصلہ ہے۔ ایک خاص طرح کی بے نیازی اور فارغ البالی ہے۔ ایسا شاعر ترکِ رسوم کی بات اس لیے نہیں کرتا کہ وہ ان رسوم کو نسل انسانی کی بقا کے لیے مہلک تصور کرتا ہے بلکہ وہ اپنے لیے ایک اور طرح کی فکر کی نمو چاہتا ہے کہ جس کے انجام سے خود شاعر کو بھی کوئی خاص پروا نہیں ہوتی۔ ایک جارح تلوارباز کے پاس شمشیرزنی کا فن نہ ہو تو خود اس کا اشتعال جارح کی گردن کو دشمن کی تلوار کی دھار کے نیچے پٹخ دیتا ہے۔ غزل کے دو مصرعوں میں شاعر کی جارحیت جس فن کا تقاضا کرتی ہے اس کے اسرارو رموز کے سرچشمے علوم و افکار کے ہمہ جہت شعبوں سے پھوٹتے ہیں۔ تب کہیں جا کر غزل کا کوئی شعر سر اٹھانے کے قابل ہوتا ہے۔ لیکن ہمارے شاعر دوست کسی یک طرفہ عشق کی چوٹ، زندگی سے مایوسی اور خودمکتفی بے زاری اور اجنبیت کے غلبے سے معمور ہو کر ایک ذرا خیالوںمیں گھومتے ہیں، قلم اٹھائی، لو جی مصرعِ تر کاغذ کو بھگونے لگا۔ یہ انتہائی سطحی اور نجی سطح کی مصنوعی واردات ہوتی ہے کہ جس کے سیاق و سباق میں خود شاعر کی جہالت اور بے خبری کے سوا کچھ نہیں ہوتا۔ چنانچہ احباب خاموش رہتے ہیں یا دبی سی مسکراہٹ کا مظاہرہ کرنے لگتے ہیں۔ لیکن شاعر کم بخت کا کیا کِیا جائے کہ وہ خاموشی اور استہزا آمیز مسکراہٹ کو نیم رضامندی سمجھ کر اِترائے پھرتا ہے۔




غزل اپنی کرافٹ کی تکمیل میں فلسفی کا دماغ مانگتی ہے جو انتہائی شاطر، زیرک اور بیشتر مہلک ہوتا ہے۔ زیرکی اور عیاری کا یہ فن انفس و آفاق کے گہرے مطالعے اور مشاہدے کے بغیر ممکن ہی نہیں ہے۔ شاعر سیاسی و معاشرتی زندگی یا حسن و عشق کے معاملے کو محض تہذیبی اور تاریخی تناظرات میں نہیں دیکھتا بلکہ ان کے نتائج کو بھی مرتب کرتا ہے۔ اکثر یہ نتائج ایسے ہوتے ہیں کہ جو غزل کے شعر میں وارد ہو کر نقد و بحث کو ہَوا دیتے ہیں۔ ایسا شعر فکری، لسانی اور جمالیاتی سطح پر فنون میں موجود جمود کی مختلف صورتوں کو توڑ دیتا ہے۔غزل کا ایسا شعر یاسیت سے کوسوں دُور ہوتا ہے۔ مایوسی اور بے زاری کی مختلف مریضانہ جہتوں کا ظہور غزل میں اس لیے ہوتا ہے کیونکہ شاعر کے پاس کسی معاملے پر غوروفکر کرنے کے لیے دیگر متبادل صورتوں، افکار اور نظریات کا کوئی شعور نہیں ہوتا۔ غزل کے ایسے تمام شاعر دراصل صراطِ مستقیم پر چلنے والے ہوتے ہیں۔ زندگی کے جس اسلوب یا ڈھب کواپنے لیے سہل سمجھتے ہیں، جب اس میں کوئی نیا موڑ آجاتا ہے تو خندہ پیشانی سے اس کا سامنا کرنے کی بجائے اپنے محبوب، دوست، دشمن، قوم یا قبیلے سے ان آفاقی اقدار کی نمائش کی توقع رکھتے ہیں کہ جو عصری معاملات کی تفہیم میں ایک کوڑی کی حیثیت نہیں رکھتیں۔ یاروں نے غزل میں موجود جس شکست اور ملال کو اپنی شخصی زندگی کا مقدر سمجھ رکھا ہے، اس کا سبب یہ ہے کہ جس گلی، کوچے، محبوب، معاشرت یا قوم سے انھوں نے وفا کی امیدباندھ رکھی تھی وہ سب لفظ ’وفا‘ سے ناآشنا تھے۔ انھیں اپنے معاملات میں مریضانہ وفا سے زیادہ کاروبارِ حیات عزیز تھا۔ کاروبارِ حیات کو مذاق سمجھنے والا غزل کا نام نہاد مجذوب شاعر عشق کے حوالے سے کسی ذوقِ سلیم کی نشوونما سے محروم رہے، ضروری ہے۔




غزل کا بُرے سے بُرا شعر بھی منطقی استدلال ضرور رکھتا ہے۔ بات معاملے کی ہے۔ محبوب جدا ہو گیا، شاعر دھاڑیں مار مار روتا آہیں بھرتا ہے، محبوب کی یاد آتی ہے تو دل کی کلی کھِل اُٹھی، کانٹوں بھرا راستہ ہے تو پائوں زخمی ہو گئے، کسی نے جان مانگی سر دے دیا، کوئی چوٹ لگی درد سے بلبلا اُٹھے، قوم گمراہ ہوئی درسِ عبرت دے ڈالا، حکمران بددیانت ہوئے تو ایمانداری کے فوائد بتا دیے، رات ہوئی تو چاند ہے، دن چڑھا تو سورج لپکا۔ ہماری غزل کے کلاسیکی ورثے میں مذکورہ استدلال کی مختلف صورتوں نے کیسے کیسے رنگ جمائے کہ دل آج بھی واہ واہ کر اٹھتا ہے، لیکن حیرت انگیز طور پر اگر آج کا یا ماضی قریب کا کوئی شاعر ایسے استدلالی نظامِ فکر کو شعر میں بروئے کار لانے کی کوشش کرتا ہے تو اُبکائی سی آنے لگتی ہے۔ قاری زیرِلب بڑبڑانے لگتا ہے کہ یا کیا بکواس ہے۔ اس کی شاید وجہ یہ ہو کہ غزل کا قاری شاعر سے کہیں زیادہ معاملات کا تجربہ رکھتا ہے اور استدلال کی متبادل صورتوں سے بھی آگاہ ہوتا ہے۔ اب ایسے زیرک قاری کو منطق کے معروف استدلال سے قابو میں نہیں کیا جا سکتا، اسے شعر میں آنے والے گھِسے پٹے استدلال سے کوئی رغبت نہیں ہو پاتی۔ چنانچہ شاعر، مجموعے اپنی جیب سے چھاپتا ہے، یاروں میں مفت تقسیم کرتا ہے اور یار کسی فٹ پاتھ پر بنی غیرقانونی دکان میں اس مجموعے کے ساتھ بیس تیس مزید مجموعوں کو بھی ردی کے بھائو بیچ آتا ہے۔ یقینا ایسے منطقی استدلال کی قیمت اتنی ہی ہوتی ہے۔ اب غزل کا اچھا شاعر وہی قرار پائے گا جو بے خبری میں مرنے کی بجائے خودآگہی کی زندگی اختیار کرنے کو ترجیح دے گا، وہ دوسروں کے فیصلے اور قوتِ اختیار پر نہ بھیگی بِلّی بنے گا اور نہ قربانی کا بکرا۔ وہ محبوب کی جدائی کا سبب خود اپنے ذہن، شخصیت، کردار اور نفسیاتی الجھنوں میں تلاش کرے گا، محبوب کی یاد میں دل کی کلی کو کھِلانے کی بجائے صحبتِ یار اور لطفِ قرب کے اسباب و دلائل ڈھونڈے گا، کانٹوں بھرے راستے کو خود اپنا انتخاب سمجھے گا، جان مانگنے والے کی حتمیت پسند رعونت آمیز بیانیے پر سوالات وارد کرے گا، چوٹ لگے گی تو اپنی بے بسی، بے خبری اور حماقت پر مسکرائے گا، قوم کی گمراہی کو اس کے اعمال کی نسبت معقول اور درست جانے گا، حکمرانوں کی بددیانتی کو خود اپنے ایمان کی رمق سے ناپے گا، رات میں چراغ روشن کرے گا اور دن میں سورج کی شعاعوں کو گرفتار کرے گا۔




غزل کہنے والے یار دوستوں کو یہ بات سمجھانا نہایت مشکل ہے کہ جسے خود تم غزل کا اچھا شعر کہتے ہو، وہ اپنے اندر ایک بھرپور علمی سرگرمی بھی رکھتا ہے۔ یہ سرگرمی شعر کے فن میں رونق پیدا کر دیتی ہے، جس کا نتیجہ یہ ہے کہ غزل کا اچھا شعر طبیعت کو بشاش کر دیتا ہے، قلب و ذہن کی گرانی کو فی الفور ختم کر دیتا ہے۔ قاری کی ایسی ذہنی حالت کا سبب دانش یا دانش مندی کے کسی پہلو میں اضافہ ہوتا ہے۔ میرؔ سے لے کر ناصرکاظمی تک ہمارے تمام بڑے شعرا ایک بڑی تہذیبی زندگی کے شارح اور ناقد بھی تھے لیکن تمھارے پاس تو سکولوں کالجوں کی درسی کتابوں کا تجزیاتی مطالعہ بھی نہیں ہے۔ تم نے اپنی معاشرت میں جو کچھ بھی جانا اور سیکھا تم اس کے معروضات اور مضمرات سے آگاہی کو وقت کا زیاں سمجھتے ہو، تم ایک حاکم اور جرنیل بننے کی بجائے ایک غلام اور سلیوٹ مار سپاہی بننا چاہتے ہو تو کوئی نطشے تمھیں ذلت سے نکالنے کا کوئی نسخۂ کیمیا مفت میں ہرگزنہیں تھمائے گا۔ لگے رہو مُناّ بھائی۔ لیکن اس بات سے یہ مرادہرگز نہیں ہے کہ اگر کوئی شاعر صاحبِ مطالعہ و مشاہدہ و بصیرت ہو گا یا بڑی تہذیبی زندگی کا شعور رکھتا ہو گا وہ لازماً بڑا شاعر بھی ہو گا۔ بات شاعر کی نہیں غزل کی بڑی شاعری کی ہے کہ جسے اپنی معنویت کی توسیع کے لیے فلسفیانہ بصیرت، تہذیب سے آگاہی، علوم کی مختلف شاخوں، شعبوں اور افکار و نظریات کے متبادل نظاموں اور تحریکوں سے کافی قدر راہنمائی کی ضرورت ہوتی ہے۔








بشکریہ
 ادبی دنیا





جنوری 02, 2017

 تنقید, ڈاکٹر صلاح الدین درویش, غزل, غزلیات, منتخب کلام, نثر, ہفتہ  ٴ  غزل 
[ہفتہ  ٴ  غزل] ۔ اب نہ بہل سکے گا دل اب نہ دیے جلائیے ۔ احمد مشتاقؔ






غزل 








اب نہ بہل سکے گا دل اب نہ دیے جلائیے




عشق و ہوس ہیں سب فریب آپ سے کیا چھپائیے








اس نے کہا کہ یاد ہیں رنگ طلوع عشق کے




میں نے کہا کہ چھوڑیئے اب انہیں بھول جائیے








کیسے نفیس تھے مکاں ،صاف تھا کتنا آسماں




میں نے کہا کہ وہ سماں آج کہاں سے لائیے








کچھ تو سراغ مل سکے موسم درد ہجر کا




سنگ جمال یار پر نقش کوئی بنائیے








کوئی شرر نہیں بچا پچھلے برس کی راکھ میں




ہم نفسان شعلہ خو آگ نئی جلائیے








احمد مشتاق









جنوری 02, 2017

 احمد مشتاق, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ عرصۂ خواب کے پردے میں چھپا لگتا ہے . محمد بلال اعظم






غزل








عرصۂ خواب کے پردے میں چھپا لگتا ہے




وقت درویش کے حجرے کا دیا لگتا ہے








میری ہر بات مکمل ہے ترے ہونے سے




تیرا ہر لفظ مجھے مثلِ ثنا لگتا ہے








یہ زمانہ تو نہیں میرے لئے ربِ سحر!




اِس زمانے میں تو ہر شخص خدا لگتا ہے








اس قدر تیز ہوئی تیز ہوئی عمرِ رواں




اے خدا! وقت مجھے ٹھہرا ہوا لگتا ہے








ہاں محبت ہے، مگر مجھ کو انا بھی ہے عزیز




تجھ کو جانا ہے تو جا، تُو مرا کیا لگتا ہے








شاید اک اور بھی دنیا ہے مرے پہلو میں




مجھے کچھ کچھ یہ جہاں سمٹا ہوا لگتا ہے








اک ہیولیٰ ہے کہ رہتا ہے ہر اک پل مرے ساتھ




ایک منظر ہے، مجھے خود سے جدا لگتا ہے








محمد بلال اعظم









جنوری 02, 2017

 غزل, غزلیات, محمد بلال اعظم, منتخب کلام, ہفتہ  ٴ  غزل 
[ہفتہ  ٴ  غزل] ۔ نام اُسی کا نام سویرے شام لکھا ۔ بشیر بدر






غزل








نام اُسی کا نام سویرے شام لکھا




شعر لکھا یا خط اُس کو گمنام لکھا








اُس د ن پہلا پھول کھلا جب پت جھڑ نے




پتّی پتّی جوڑ کے تیرا نا لکھا








اُس بچے کی کاپی اکثر پڑھتا ہوں




سورج کے ماتھے پر جس نے شام لکھا








کیسے دونوں وقت گلے ملتے ہیں روز






یہ منظر میں نے دشمن کے نام لکھا










سات زمینیں ایک ستارہ، نیا نیا




صدیوں بعد غزل نے کوئی نام لکھا








میرؔ ، کبیرؔ، بشیرؔ اسی مکتب کے ہیں




آ، دل کے مکتب میں اپنا نام لکھا








بشیر بدر









جنوری 02, 2017

 بشیر بدر, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ کچھ دن تو بسو مِری آنکھوں میں ۔ عبید اللہ علیم






آج کی معروف غزل








کچھ دن تو بسو مِری آنکھوں میں




پھر خواب اگر ہو جاؤ تو کیا








کوئی رنگ تو دو مِرے چہرے کو




پھر زخم اگر مہکاؤ تو کیا








جب ہم ہی نہ مہکے پھر صاحب




تم بادِ صبا کہلاؤ تو کیا








اِک آئینہ تھا سو ٹوٹ گیا




اب خود سے اگر  شرماؤ تو کیا








تم آس بندھانے والے تھے




اب تم بھی ہمیں ٹھکراؤ تو کیا








دنیا بھی وہی اور تم بھی وہی




پھر تم سے آس لگاؤ تو کیا








میں تنہا تھا میں تنہا ہوں




تم آؤ تو کیا نہ آؤ تو کیا








جب دیکھنے والا کوئی نہیں




بجھ جاؤ تو کیا گہناؤ تو کیا








اِک وہم ہے یہ دُنیا اس  میں




کچھ کھوؤ تو کیا اور پاؤ تو کیا








ہے یوں بھی زیاں اور یوں بھی زیاں




جی جاؤ تو کیا مر جاؤ تو کیا








عبید اللہ علیم









جنوری 01, 2017

 عبیداللہ علیم،, غزل, غزلیات, معروف غزلیں, منتخب کلام, ہفتہ  ٴ  غزل 
[ہفتہ  ٴ  غزل] ۔  ہم جو محفل میں تری سینہ فگار آتے ہیں ۔ سردار جعفری






غزل 








ہم جو محفل میں تری سینہ فگار آتے ہیں




رنگ بردوش، گلستاں بہ کنار آتے ہیں








چاک دل، چاک جگر، چاک گریباں والے




مثلِ گُل آتے ہیں، مانندِ بہار آتے ہیں








کوئی معشوق سزاوارِ غزل  ہے شاید




ہم غزل لے کے سوئے شہرِ نگار آتے ہیں








کیا وہاں کوئی دل و جاں کا طلب گار نہیں




جا کے ہم کوچہ ٴ قاتل میں پکار آتے ہیں








قافلے شوق کے رُکتے نہیں دیواروں سے 




سینکڑوں محبس  و زنداں کے دیار آتے ہیں








منزلیں دوڑ کے روہرو کے قدم لیتی ہیں




بوسہ ٴ پا کے لئے رہ گزار آتے ہیں








خود کبھی موج و تلاطم سے نہ نکلے باہر




پار جو سارے زمانے کو اتار آتے ہیں








کم ہو کیوں ابروئے قاتل  کی کمانوں کا کھنچاؤ




جب سرِ تیرِ ستم آپ شکار آتے ہیں








سردار جعفری









جنوری 01, 2017

 سردار جعفری, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ تصویر ہے یا کوئی پری ہے ۔ احمد صغیر صدیقی






غزل 








تصویر ہے یا کوئی پری ہے 




کیا سلسلہ ٴ خوش نظری ہے








ہونٹوں پہ ہیں کچھ برف زدہ لفظ 




سینے میں عجب آگ بھری ہے








کچھ بھی نہیں یہ نیند یہ بستر




جو کچھ بھی سب خواب گری ہے








جینے کے لئے پاس ہمارے 




تقدیر ہے اور رنج وری ہے








دل ہے تو بہت درد کے امکاں




سر ہے تو بہت دردِ سری ہے








انجامِ سفر ایک تھکن بس




رودادِ خبر بے خبری ہے








مل جائے تو کچھ بھی نہیں دنیا




کھو جائے تو جادو نگری ہے








احمد صغیر صدیقی









جنوری 01, 2017

 احمد صغیر صدیقی, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ تیرگی سرِ مژگاں جگنوؤں کی آسانی ۔ م م مغل






غزل








تیرگی سرِ مژگاں جگنوؤں کی آسانی




مشکلوں سے ملتی ہے مشکلوں کی آسانی








انتظار کی شب میں صبح جاگ اٹھی ہے




شام سے خفا سی ہے دستکوں کی آسانی








ہر نفس سلگتی ہے چہرگی کو روتی ہے




آئنوں کے جنگل میں حیرتوں کی آسانی








دل سراب زار ایسا عشق میں نہیں ہوتا




تشنگی سلامت اور بارشوں کی آسانی








وصل ایک اندیشہ بُن رہا ہے مدت سے




ہجر میں یقیں کا دکھ واہموں کی آسانی








دھڑکنیں ملامت سی سانس تازیانہ سی




ایسے میں غنیمت ہے آنسوؤں کی آسانی








مطمعن نہ ہوجانا یہ سخن کا صحرا ہے




اس میں کم ہی ملتی ہے آہوؤں کی آسانی








شعر گوئی بھی محمود یار سے عبارت ہے




گر تجھے میسر ہو رتجگوں کی آسانی










محمد محمود مغل











جنوری 01, 2017

 غزل, غزلیات, م م مغل, منتخب کلام, ہفتہ  ٴ  غزل 
 [ہفتہ  ٴ  غزل] ۔ تعریف غزل کی






تعریف غزل کی




محمد احمدؔ






وکیپیڈیا کے مطابق غزل کے لغوی معنی ہیں"عورتوں سے باتیں کرنا" یا "عورتوں کی باتیں کرنا"۔ تاہم اس تعریف میں لفظ "یا" بہت اہم ہے ورنہ اگر آپ کسی خاتون سے دیگر خواتین کی باتیں کرنا شروع کردیں تو  غزل کہیں پیچھے رہ جائے گی اور باقی ماندہ شعراء آپ کا مرثیہ لکھ رہے ہوں گے۔ 










رہاغزل میں "عورتوں سے باتیں کرنا " تو سب سے پہلے تو اس میں لفظ 'عورتوں' محلِ نظر ہے۔ اب نہ تو شاعر کوئی خطیب ہے اور نہ ہی غزل کوئی خطاب کے پنڈال میں عورتوں کو بٹھا کر وعظ و نصیحت شروع کرنے کی کوشش کی جائے۔ کوشش ہی ہو سکتی ہے ممکنات کی سرحدیں تو ابھی اتنی وسیع نہیں ہوئی ہیں۔ سو ہمارا خیال ہے کہ اس جمع لفظ کو واحد سے تبدیل کر لیا جائے اور عورتوں سے باتیں کرنے کے بجائے کسی خاتون سے مخاطب ہونے کو  فی الوقت غزل سمجھا جائے۔ یعنی عورت سے باتیں کرنا۔ 




غزل کی تعریف کی اب جو صورت نکلی ہے ہمیں اُس میں بھی کچھ اشکال ہیں۔ پہلی بات یہ ہے کہ اگر خاتون موجود ہیں تو اُن سے باتیں محاورتاً تو کی جا سکتی ہیں لیکن  دراصل ان سے باتیں کرنے کا مطلب اُن کی باتیں سننا ہے ۔ ہمیں کامل یقین ہے کہ آپ کسی خاتون کی موجودگی میں بولنے کا وقت ہرگز نہیں نکال پائیں گے۔ سو حاضر خاتون سے باتیں کرنا ممکن نہیں تو غزل کہنا کیسے ممکن ہو سکتا ہے۔




رہ گئی غزل کی باقی ماندہ  تعریف ، تو اس سے گمان ہوتا ہے کہ غزل دراصل کسی خاتون سے اُس کے غیاب میں باتیں کرنا ہے۔ اب سوال یہ پیدا ہوتا ہے کہ شعراء کو تو لوگ پہلے ہی مخبوط الحواس سمجھتے ہیں اگر وہ اکیلے بیٹھ کر غزل کہیں یعنی کسی ناری سے ہمکلام ہوں تو بہت سے لوگوں کو اُن کی دماغی حالت پر جو شکوک ہوا کرتے ہیں وہ فی الفور یقین میں بدل سکتے ہیں۔ اس مشکل کا حل شاعر نے ایک مفروضے کی صورت میں نکالا۔ وہ مفروضہ کچھ یوں ہے۔








تم میرے پاس ہوتے ہو گویا




جب کوئی دوسرا نہیں ہوتا




یعنی جب کوئی ہماری دماغی حالت پر شک کرنے والا نہ ہو تو آپ ہمارے پاس فرض کیے جائیں گے وہ بھی ایک سامع کی حیثیت سے مقرر کی حیثیت سے نہیں !  اور پھر ہوگی غزل۔




اقبال نے کہا تھا کہ بڑی مشکل سے ہوتا ہے چمن میں دیدہ ور پیدا ۔ عین ممکن ہے کہ اس دیدہ وری سے اُن کی مراد غزل گوئی ہی رہی ہو۔ یعنی غزل کا ہونا بھی جوئے شیر لانے کے مترادف ہے تاہم جوئے شیر لانے کے مقابلے میں بہرحال آسان ہے جب ہی تو شعراء کدال اُٹھا نے کے بجائے شاعری کرکے فرہاد میاں سے مقابلے کیا کرتے ہیں اور اپنے تئیں جیت بھی جاتے ہیں۔ فرہاد نے تو یوں بھی آخر کار چاروں شانے اور آٹھوں گانٹھ چِت ہی ہونا ہوتا ہے۔




دلچسپ بات یہ ہے کہ آج کے دور میں کچھ خواتین زود گوئی کے ساتھ ساتھ غزل گوئی بھی کرتی نظر آتی ہیں۔ تاہم ہمارا نہیں خیال کے یہ شاعرات عورتوں سے باتیں کرنے کے لئے غزل کہتی ہوں گی بلکہ اس کام کے لئے اُنہیں ہجو کی ضرورت پڑتی ہوگئی۔ غزل یہاں غالباً کسی اور مصرف میں آتی ہوگی ۔ تاہم غزل کی تعریف گھڑنے والوں کو اتنی جلدی تھی کہ اُنہوں نے غزل کی تعریف میں خواتین شعراء کی غزل گوئی کا انتظار ہی نہیں کیا اور خشتِ اول کج رکھ کر ہر دوسری خشت کو اُسی تناسب سے کج رکھتے گئے نتیجتاً دیوار ثریّا  تک جانے کے بجائے ثریّا دیوار کی زد میں آگئی۔ موخر الذکر ثریّا پر کسی شاعرہ کا گمان کر نا آپ کی صوابدید پر ہے۔




بہرکیف :




آمدم برسرِ تعریف ِ غزل


بات چل نکلی ہے سو چل سو چل




غزل کی تعریف میں مزید یہ بات بھی ملتی ہے کہ یہ وارداتِ عشق کی مختلف کیفیات کا بیان ہوتا ہے۔ اگر وارداتِ عشق کی اصطلاح میں واردات کا لفظ شامل نہ ہوتا تو عین ممکن تھا کہ ہم اسے کسی کہنہ زمانے کی کوئی متروک اصطلاح سمجھتے ۔ لیکن واردات کی نا صرف اصطلاح بلکہ واردات باذاتِ خود آج کے دور میں کافی ان فیشن چیز ہے اور اس سے رو گردانی زمینی حقائق کو بہ یک جنبشِ سر نظر انداز کرنے کے مترادف ہو گی۔




غزل کی تعریف میں وکیپیڈیا مزید رقم طراز ہے کہ " غزل اس آواز کو بھی کہا جاتا ہے جو ہرن کے گلے سے اس وقت نکلتی ہے جب وہ شیر کے خوف سے بھاگ رہی ہوتی ہے۔" ویسے اگر ایسا ہے بھی تو ہمیں اس تعریف کی ہماری مروجہ غزل سے کوئی نسبت نظر نہیں آتی۔ ہاں البتہ غزل اُس آواز کو ضرور کہا جا سکتا ہے کہ جو ایک شاعر دوسرے شاعر کے پیچھے بھاگتے ہوئے نکالتا ہے اور دوسرا شاعر وہ آواز ایک کان سے سن کر دوسرے کان سے نکال دیتا ہے اور منہ سے تحسین کے الفاظ نکالنا اپنی شان کے خلاف سمجھتا ہے۔




بہر کیف غزل کی یہ سب تعریفیں تو وہ لوگ کرتے ہیں جو دوسروں کی غزل کی تعریف کرنے سے جی چراتے ہیں۔ حالانکہ ہم تو یہ سمجھتے ہیں کہ غزل اچھی لگے تو اُس کی تعریف کر دی جائے اور نہ لگے تو پھر یہ دیکھا جائے کہ غزل کس کی ہے۔ اگر غزل کے آگے پیچھے کسی بڑے شاعر کا نام نظر آئے تو غزل کی طرف سے آنکھ بند کرکے تعریف کر دینی چاہیے۔ ہاں اگر غزل کسی معاصر شاعر کی ہے تو اُس کی تعریف اُس انداز سے کی جائے کے شاعر بے چارہ تین دن تک سوچتا رہے کہ یہ تعریف ہی تھی یا کچھ اور۔ 




ویسے اگر آپ واقعی غزل کی تعریف پڑھنے میں سنجیدہ ہیں تو 
یہاں 
سے پڑھ سکتے ہیں۔




ہماری رائے میں غزل کی تعریف توجہ چاہتی ہے سو اس پر مزید بات کرتے ہیں ایک آدھ دن میں۔  :)









جنوری 01, 2017

 طنز و مزاح, غزل, غزلیات, منتخب کلام, میری تحریریں, نثر, نثرِ لطیف, نثرِ لطیف از محمد احمد, ہفتہ  ٴ  غزل 
[ہفتہ  ٴ  غزل] ۔ زمیں پہ چل نہ سکا آسمان سے بھی گیا ۔ شاہد کبیر






غزل








زمیں پہ چل نہ سکا آسمان سے بھی گیا




کٹا کے پر کو پرندہ اُڑان سے بھی گیا








تباہ کر گئی پکے مکان کی خواہش




میں اپنے گاؤں کے کچے مکان سے بھی گیا








پرائی آگ میں جل کر بھی  کیا ملا تجھ کو




اُسے بچا نہ سکا  اپنی جان سے بھی گیا








بُھلا دیا تو بُھلانے کی انتہا کردی




وہ شخص اب مرے وہم و گمان سے بھی گیا








کسی کے ہاتھ کا نکلا ہوا وہ تیر ہوں میں




حدف کو چھو نہ سکا اور کمان سے بھی گیا








شاہد  کبیر





جنوری 01, 2017

 شاہد کبیر, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ اک ہوا تھی جس میں سب بہتے رہے ۔ سہیل احمد زیدی






غزل 








اِک ہوا تھی جس میں سب بہتے رہے




اور اُسے اپنی سمجھ کہتے رہے








اس توقع پر کہ دن پھر جائیں گے




رات کے جور و ستم سہتے  رہے








لوگ شاہوں سے تقرب کے لئے




کربلا کی داستاں کہتے رہے








زلزلوں کے قہر سے محفوظ تھے




ہم کہ اپنے آپ میں رہتے رہے








اِک نگاہِ لطف کے محتاج تھے




ویسے ہم خود کو غنی کہتے رہے








شیخ زیدی طنطنے کے باوجود




وقت کے سیلاب میں بہتے رہے








سہیل احمد زیدی













جنوری 01, 2017

 سہیل احمد زیدی, غزل, غزلیات, منتخب کلام, ہفتہ  ٴ  غزل 
[ہفتہ  ٴ  غزل] ۔ نعتِ رسول مقبول ﷺ






نعتِ رسول مقبول ﷺ








اپنے آقاؐ کے مدینے کی طرف دیکھتے ہیں




دِل اُلجھتا ہے تو سینے کی طرف دیکھتے ہیں








اب یہ دنیا جسے چاہے اُسے دیکھے سَرِ سیل




ہم تو بس ایک سفینے کی طرف دیکھتے ہیں








عہدِ آسودگیِ جاں ہو کہ دورِ ادبار




اُسی رحمت کے خزینے کی طرف دیکھتے ہیں








وہ جو پَل بھر میں سرِ عرشِ بریں کُھلتا ہے




بس اُسی نور کے زینے کی طرف دیکھتے ہیں








بہرِ تصدیقِ سند نامہ ٴ نسبت، عُشّاق




مُہرِ خاتم کے نگینے کی طرف دیکھتے ہیں








دیکھنے والوں نے دیکھے ہیں وہ آشفتہ مزاج




جو حرم سے بھی مدینے کی طرف دیکھتے ہیں








افتخار عارف

















جنوری 01, 2017

 افتخار عارف, منتخب کلام, نعت رسولِ مقبول, ہفتہ  ٴ  غزل 
[ہفتہ  ٴ  غزل] ۔ حمدِ جنابِ باری






حمدِ جنابِ باری








حجابِ شب میں تب و تابِ خواب رکھتا ہے




درون ِخواب ہزار آفتاب رکھتا ہے








کبھی خزاں میں کھلاتا ہے رنگ رنگ کے پھول




کبھی بہار کو بے رنگ و آب رکھتا ہے








کبھی زمین کا منصب بلند کرتا ہے




کبھی اِسی پہ بِنائے عذاب رکھتا ہے








کبھی یہ کہتا ہے سورج ہے روشنی پہ گواہ




کبھی اِسی پہ دلیلِ حجاب رکھتا ہے








کبھی فغاں کی طرح رائیگاں اثاثہ ٴ حرف




کبھی دُعا کی طرح مُستجاب رکھتا ہے








کبھی برستے ہوئے بادلوں میں پیاس ہی پیاس




کبھی سراب میں تاثیرِ آب رکھتا ہے








بشارتوں کی زمینیں جب آگ اُگلتی ہیں




اِس آگ ہی میں گُلِ انقلاب رکھتا ہے








میں جب بھی صبح کا انکار کرنے لگتا ہوں




تو کوئی دل میں مرے آفتاب رکھتا ہے








سوال اُٹھانے کی توفیق بھی اُسی کی عطا




سوال ہی میں جو سارے جواب رکھتا ہے








میں صابروں کے قبیلے سے ہوں  مگر میرا رب




وہ مُحتسب ہے کہ سارے حساب رکھتا ہے








افتخار عارف





جنوری 01, 2017

 افتخار عارف, حمد, منتخب کلام, ہفتہ  ٴ  غزل 
[ہفتہ  ٴ  غزل] ۔ تعارف








ہفتہ ٴ غزل










ہمیں نہیں معلوم کہ ہمیں یہ بتاتے ہوئے خوشی ہونی چاہیے کہ نہیں تاہم امرِ واقعہ یہ ہے کہ ہم رعنائیِ خیال پر ایک عدد ہفتہ، غزل کے نام کرنا چاہتے ہیں۔ ایک ہفتہ خالصتاً اردو غزل کے نام۔








اس ہفتہ ٴ غزل میں ہم ایک ہفتے تک یعنی یکم جنوری سے سات جنوری تک روزانہ منتخب کلام پیش کریں گے اور ساتھ میں کچھ ہلکے پھلکے مضامین بھی۔ چند منتخب غزلیات کے ساتھ روز ایک معروف غزل بھی پیش کی جائے گی۔ یوں تو معروف غزل کی تعریف ممکن نہیں ہے تاہم ہم نے زیادہ تر وہ غزلیں چنی ہیں کہ جنہیں گایا بھی گیا ہے اور اُنہیں عوام و خواص میں قبولِ عام نصیب ہوا ہے۔








انتخاب:








ہفتہ ٴ غزل میں پیش کی جانے والی غزلیات ہمارا اپنا انتخاب ہیں یعنی جو غزلیات ہمیں اچھی لگی ہم نے اُنہیں چن لیا۔ پہلے ہماری زیادہ تر کوشش یہ تھی کہ یہاں ایسا کلام پیش کیا جائے جو انٹرنیٹ کی دنیا میں موجود نہ ہو اور اسی لئے زیادہ تر کلام ہم نے خود ٹائپ کیا۔ تاہم ہم نے اس کام میں اتنا وقت لگا دیا کہ اس میں سے بھی بہت سا کلام اب انٹرنیٹ پر شامل ہو چکا ہے۔ بہرکیف چونکہ ہم نے یہ کلام ہفتہ ٴ غزل کے لئے منتخب کیا ہے سو ہم نے کچھ چیزیں ایسی بھی شامل کر دی ہیں جو انٹرنیٹ پر موجود تو ہیں لیکن کونوں کھدروں میں پڑی ہیں۔








زمانہ:








اگر زمانے کے اعتبار سے دیکھا جائے تو پیش کی جانے والی غزلیات نہ تو بالکل جدید ہیں اور نہ ہی قدیم یعنی یوں سمجھیے کہ روزِ حاضر سے دس پندرہ سال ادھر اُدھر کا زمان ہوگا جہاں سے یہ غزلیات اخذ کی گئی ہیں اور کچھ شاید اس کلیے سے بھی ماورا ء ہوں۔








ترتیب:








ہفتہ ٴ غزل میں غزلیات نہ تو حروفِ تہجی کے اعتبار سے پیش کی جائیں گی اور نہ ہی شعراء میں تقدیم و تاخیر کا خیال رکھا جائے گا بلکہ ہماری خواہش ہے کہ مختلف رنگوں کے پھولوں سے ایک گلدستہ سا بنا کر روز پیش کیا جائے کہ جس میں رنگ ہا رنگ گلوں کی موجودگی ایک حسین امتزاج کی مانند محسوس ہو۔ اور ہر طرح کے شائقین ِ غزل کے تشفی کا سامان ہو سکے۔








رسائی :








اگر آپ اس ہفتہ ٴ غزل میں دلچسپی رکھتے ہیں تو اپڈیٹ رہنے کے لئے یا تو آپ کو گاہے گاہے رعنائیِ خیال کا دورہ کرنا ہوگا یا پھر آپ یہ بھی کر سکتے ہیں کہ سائیڈ بار کے آخر میں دیے گئے"سبسکرپشن بذریعہ ای میل" کے خانے میں اپنی ای میل درج کر دیجے۔ نئی پوسٹس کی اطلاع آپ تک بذریعہ ای میل پہنچ جائے گی۔








آپ کی آراء:








اگر آپ ہفتہ ٴ غزل پر یا اس میں شامل کردہ کلام یا مضامین پر اپنی اچھی یا بری رائے دیں گے تو ہمیں خوشی ہوگی۔ آپ چاہیں تو اپنا تبصرہ ہر پوسٹ کے آخر میں درج کر سکتے ہیں ۔ مزید براں اگر آپ کسی اور ذریعے سے اپنا تبصرہ ہم تک پہنچانا جانتے ہیں تو یہ آپ کی صوابدید پر ہے۔








اغراض و مقاصد:








اس ہفتہ ٴ غزل سے ہمیں کوئی مالی منفعت ہر گز درکار نہیں ہے اور نہ ہی ہم اس سے کسی اور قسم کے فوائد اُٹھانے کے خواہاں ہیں تاہم اپنی اور باذوق قارئین کے ذوق کی تسکین اگر ایک پوسٹ سے بھی ہوتی ہے تو یہ ہمارے لئے باعثِ مسرت ہوگا۔








خیر اندیش








محمد احمدؔ









دسمبر 30, 2016

 غزل, غزلیات, منتخب کلام, ہفتہ  ٴ  غزل 
ستارے مُڑ کے بہت دیکھتے ہیں، کیا ہوا تھا






غزل 








ستارے مُڑ کے بہت دیکھتے ہیں، کیا ہوا تھا




کہ دل، یہ پھول ہمیشہ سے کب کِھلا ہوا تھا








کسی غزال کا نام و نشان پوچھنا ہے




تو پوچھیے، میں اُسی دشت میں بڑا ہوا تھا








کمال ہے کہ مِرے ساتھ ساتھ رہتے ہوئے




وہ شخص جیسے کہیں اور بھی گیا ہوا تھا








ہنسی خوشی سبھی رہنے لگے، مگر کب تک




میں پوچھتا ہوں کہانی کے بعد کیا ہوا تھا








پھر ایک دن مجھے اپنی کتاب یاد آئی 




تو وہ چراغ وہیں تھا، مگر بجھا ہوا تھا








خوشی سے اُس کو سہارا نہیں دیا میں نے




مگر وہ سب سے اکیلا تھا، ڈوبتا ہوا تھا








کہ جیسے آنکھ جہانِ دگر میں وا ہوگی




بتا رہے ہیں کہ میں اِس قدر تھکا ہوا تھا








ادریس بابر








بشکریہ : 
فلک شیربھائی







دسمبر 19, 2016

 ادب, ادریس بابر, اردو ادب, اردو شاعری, شاعری, غزل, غزلیات, منتخب کلام 
مژگاں تو کھول






مژگاں تو کھول




محمد احمدؔ​








اگر آپ تاریخ سے دلچسپی رکھتے ہیں تو آپ نے کئی ایک جگہ سنا اور پڑھا ہوگا کہ سنہ سترہ سو فلاں فلاں میں فلاں صاحب کی ولولہ انگیز تقریر سے قوم میں بیداری کے لہر دوڑ گئی ۔ اور پھر 60 سال بعد فلاں فلاں واقعے کے ظہور پذیر ہونے سے ملت جاگ اُٹھی ۔ اور پھر 90 سال بعد فلاں سانحے یا جنگ وغیرہ سے قوم کے جوان بیدار ہوگئے۔ اگر دیکھا جائے تو ہر سو پچاس سال بعد اُٹھنے والی یہ بیداری کی لہریں بتاتی ہیں کہ بیچ کے عرصے میں قوم سوتی رہی ہے اور اُسے جگانے کے لئے درونِ خانہ کوئی بندوبست نہ تھا سو بیرونی بیداری کی لہریں ادھر اُدھر سے تشریف لائیں اور قوم کو خوابِ غفلت سے اس بُری طرح جگایا کہ قوم بھونچکا رہ گئی۔ اور اس نو بیدار قوم کی حالت دیکھ کر شاعر نے کہا کہ: 








ہر کہ اُو بیدار تر، پُر درد تر​








مزے کی بات یہ ہے کہ کچھ منفی ذہنیت کے لوگوں نے قوم کی میٹھی نیند میں دخل اندازی کرنے والے ان عناصر کو ہیرو بنا کر پیش کیا اور نیند سے نئی نئی جاگی قوم صورتحال کو کماحقہ سمجھ نہ پائی۔ نتیجتاً یہ عناصر آج تک ہیرو لکھے اور پُکارے جاتے ہیں۔ یہ تو شکر ہے کہ اُس زمانے میں قوم کا کوئی نیریٹو یعنی بیانیہ نہیں ہوا کرتا تھا ورنہ ہر سو پچاس سال بعد یہ بیانیہ بیداری کی لہر کی بھینٹ چڑھ جاتا۔ 








ہمارے ہاں خوابِ غفلت اورنام نہاد بیداری کا کھیل اس تسلسل سے کھیلا جا رہا ہے کہ اگر کچھ عرصے بیداری کی لہر نہ اُٹھے تو اکثر لوگوں کے پیٹ میں مروڑ اُٹھنے لگتے ہیں تاہم عقلمندی کا تقاضہ یہ ہےکہ اگر آپ کو اس قسم کی کوئی تکلیف ہو بھی تو ادب کا دامن ہاتھ سے نہ چھوڑا جائے اور ناصر کاظمی کی طرز پر شکایت کو ادب کا جامہ پہنایا جائے۔ یعنی طبیب سے کہا جائے کہ "دل میں اِک لہر سی اُٹھی ہے ابھی!" اور جب طبیب مکرر استفسار کرے کہ "دل میں؟" تو کہیں "تھوڑا سا نیچے" ۔ ویسے ہمارا خیال ہے کہ ناصر کاظمی کے ہاں اتنی لہریں نہیں اُٹھیں تھیں جتنی غلام علی صاحب کے بطن سے اُٹھیں ۔ تاہم جن لوگوں نے غلام علی کو نہیں سُنا اُن کے ہاں تو محض سردی اور گرمی کی لہریں ہی رہ جاتی ہیں جو میڈیا والے خبروں کی قلت کے دنوں میں اٹھایا کرتے ہیں۔ 








آپ کہہ رہے ہوں گے کہ ہم پٹری سے اُتر رہے ہیں اور ہم سوچ رہے ہیں کہ ہم کسی طرح پٹری پر چڑھ جائیں تاکہ زندگی کی گاڑی کو کسی سکون والے اسٹیشن پر کھڑی کرکے باقی ماندہ نیند پوری کر سکیں۔ 








بہرکیف بات ہو رہی تھی لمحاتی بیداری کی اور خوابِ غفلت کی ہمیشگی کی۔ ہمارے ہاں بیداری کی تحریکیں مختلف ادوار میں مختلف انداز میں اُٹھتی رہی ہیں۔ ہر مصلح نے اپنے تئیں قوم کو جگانے کی کوشش کی اور کچھ بے چارے کچی نیند کے مارے اُن کی چکنی چپڑی باتوں میں آ بھی گئے جو آگے چل کر خود بھی مصلح کہلائے۔ باقی قوم ہنوز خوابِ خر میں مبتلا رہی اور داعیانِ بیداری کی جانب گوش ِ ناشنوائی کو ڈھال بنائے رکھا۔ 








کسی ایسے موڑ پر جب قوم کو بیدار کرنے کے دشوار گزار کام میں مسلسل ناکامی سے مصلحین عاجز آئے ہوئے تھے ، اُن کی مڈبھیڑ سیانوں سے ہو گئی جیسا کہ سیانے ہر موقع پر کچھ نہ کچھ کہتے ہیں اُنہوں نے اس موقع کو بھی خالی نہیں جانے دیا اور مصلحین کو سمجھایا کہ جب بھی کوئی عظیم کام درپیش ہو تو اُسے ایک دم سے انجام دے دینا ممکن نہیں ہوتا ۔ سو بڑے کام کو ہمیشہ چھوٹے چھوٹے ٹکڑوں میں بانٹ لیں، درجہ بہ درجہ کام آسانی سے نمٹ جائے گا۔ 








کچھ سمجھتے ہوئے اور کچھ نہ سمجھتے ہوئے مصلحین نے اس کارِ عظیم کو ٹکڑوں میں تقسیم کیا اور پھر سے اپنے محاذ پر جُت گئے ۔ اب اُنہوں نے پوری قوم کو ایک ساتھ جگانے کے بجائے اُنہیں ٹکڑوں میں بانٹ کر جگانے کی کوشش کی۔ یہی وجہ ہے کہ ہمیں تاریخ میں مختلف قسم کے بیداری کے نعرے ملتے ہیں جن کی ٹارگیٹ آڈینس الگ الگ تھی۔ 








اب کبھی وہ جا گ مہاجر جاگ کا نعرہ لگاتے تو کبھی جاگ پنجابی جاگ ۔ باقی زبانوں میں بھی یقیناً لوگوں کو جگانے کا کام کیا جاتا رہا ہو گا تاہم زبان سے ناآشنائی کے باعث ہم قیاس آرائی سے احتراز برتتے ہیں۔ پھر جب لسانی بنیادوں پر لوگ اُن کی نہ سنتے تو مسلکی اور مذہبی بنیادوں پر جاگ ۔۔۔۔۔ جاگ کا نعرہ لگاتے اور بیچ میں اپنے مخاطب کو اٹکا دیتے۔ 








مجھے یاد ہے بچپن میں کچھ ایسے پمفلٹ دیکھنے کو ملتے کہ جن میں ماؤں بہنوں سے خطاب کیا جاتا اور ان پمفلٹس سے پتہ چلتا کہ فلانی قوم آپ کی قوم کو تباہ برباد کرنے کے درپے ہے اور آپ اب بھی نہ جاگے تو تاریخ میں آپ کا نام و نشان تک نہیں رہے گا۔ یقیناً فلانی قوم کو بھی اسی قسم کے دھمکی آمیز پیغام ملتے رہتے ہوں گے۔ یہاں بھی وہ لوگ جو پہلے سے بے خوابی کا شکار ہوا کرتے تھے ان مصلحین کے ساتھ مل جاتے اور خوفِ فساد خلق سے بیگانہ ہو کر نہ جانے کیا کیا کہتے پھرتے۔ 








شعرائے کرام کسی بھی تحریک کی روحِ رواں ہو ا کرتے ہیں سو اُنہوں نے گاہے بہ گاہے اُٹھنے والی بیداری کی لہروں میں بھی اپنی شاعری سے مزید ارتعاش پیدا کیا جن سے بیش تر سونے والوں کے کان جھنّا کر رہ گئے لیکن تب بھی آفرین ہے، شعراء کو نہیں! بلکہ سونے والوں کو کہ اُنہوں نے شعراء کی چارہ سازی کا کوئی بندوبست نہ کیا یعنی اُنہیں گھاس نہیں ڈھالی۔ اس نعمت بہ رنگِ زحمت کے باعث شعراء کرام کا "بے چارہ" طبقہ گھاس کھائے جانے کے الزام سے بچ گیا۔ 








یوں تو اگر اردو شاعری سے بیداری کے لئے لکھی جانے والی شاعری کی تلاش شروع کی جائے تو ڈھیر لگ جائے لیکن یہاں ہم فقط دو چار مثالیں پیش کر رہے ہیں۔ 








مثلاً یہ شعر دیکھیے:








اٹھو وگرنہ حشر نہیں ہو گا پھر کبھی




دوڑو زمانہ چال قیامت کی چل گیا​








اُٹھو اور دوڑو! ارے بھئی اُٹھنے اور دوڑنے کے بیچ میں اگر ناشتہ تیار ہے کی صدا بھی لگا دی جاتی تو شاید کچھ پوستی مارے ناشتہ کرنے کے لئے ہی اُٹھ جاتے ۔ لیکن شاعر نے زورِ بیان پر دھیان دیا اور سونے والوں کی فطرت سے غفلت برتی ۔ نتیجہ وہی ڈھاک کے تین پات۔ 








یہ شعر بھی دیکھیے:








اے آنکھ!اب تو خواب کی دُنیا سے لوٹ آ




مژگاں تو کھول!شہر کو سیلاب لے گیا!​








یہاں بھی مصلحین نے سیانوں والی تکنیک آزمائی یعنی پورے بندے کو جگانے کے بجائے صرف آنکھ پر قسمت آزمائی کی۔ سونے والوں نے یہ تو سنا کہ کوئی اُنہیں کچھ کہہ رہا ہے تاہم نیند میں یہ نہ سمجھ پائے کہ مژگاں کھولنے سے مراد پلکیں اُٹھانا ہے ورنہ وہ اتنے بھی سست نہ تھے کہ پلکیں بھی نہ اُٹھا پاتے۔ 








لیکن جس طرح پانچوں انگلیاں برابر نہیں ہوتی اور جس طرح سارے پوستی ایک جیسے نہیں ہوتے اُسی طرح سب شاعر بھی ایک سے نہیں ہوتے اور کچھ ہماری طرح کے بھی ہوتے ہیں جو خود غافلین میں شمار ہوتے ہیں اور کیا خوب شمار ہوتے ہیں۔ ایسے ہی کسی شاعر کا شعر دیکھیے:








ڈالی ہے اس خوش فہمی نے مجھ کو سونے کی عادت 




نکلے گا جب سورج تو خود مجھ کو آن جگائے گا




​




جب اس مسئلےپر ہم نے غور کیا تو ہمیں ایک ہی بات سمجھ آئی اور وہ یہ کہ اگر بچپن سے ہی لوگوں میں بیداری کی عادت ڈالی جائے تو وہ بعد میں بھی سوتے رہنے کی کیفیت سے نکل کر سونے جاگنے کی کیفیت میں داخل ہو جاتے ہیں۔ دیکھا جائے تو بچوں میں بیداری کی لہریں بڑوں کے مقابلے میں کہیں زیادہ قوی ہوتی ہیں۔ تاہم بچوں کی یہ بیداری کی لہریں اکثر بڑوں کی نیند کے اوقات سے متصادم ہوا کرتی ہیں اور بڑے جو مصلحین کو بھی کسی گنتی میں نہیں لاتے بچوں کے سامنے گھٹنے ٹیکنے کا سوچ بھی نہیں سکتے۔ نتیجتاً ہمارے ہاں مائیں اکثر بچوں کو مار مار کر سُلاتی نظر آتی ہیں کہ "کمبخت سوجا۔ کیا تو نے جینا حرام کیا ہوا ہے میرا"۔ اور سوتے بچوں کو مار مار کر اُٹھایا جاتا ہےکہ"کمبخت اس وقت سو رہا ہے اور جب سونے کا وقت ہو گا تو اُٹھ بیٹھے گا"۔ اس شدید تشدد کا نتیجہ یہ نکلتا ہے کہ بچوں میں اُٹھنے والی بیداری کی لہریں پسپا ہو جاتی ہیں اور وہ ماں باپ کے ساتھ ساتھ سونے اُٹھنے لگتے ہیں اور کبھی خدانخواستہ بچوں کی آنکھ کھل جائے اور ماں باپ سو رہے ہوں تو بیچارے سہم کر پھر سے سو جاتے ہیں۔ 








نونہالوں میں بیداری کی لہر کا گر کسی نے اہتمام کیا تو وہ ہمارے عزیز ترین مصلح جناب حکیم محمد سعید صاحب تھے کہ جو بچوں کا رسالہ "نونہال" نکالا کرتے تھے اور اُس کا پہلا مضمون ہی "جاگو جگاؤ" ہوا کرتا تھا۔ اس مضمون میں بیدار مغز لوگوں کی باتیں ہوا کرتی تھیں اور جو بچوں کو عملی زندگی میں غافلین میں شامل ہونے سے روکتی تھیں۔ 








اس جاگو جگاؤ تحریک کا توڑ لوگوں نے یہ نکالا کہ نونہالوں میں بچوں کے رسالے پڑھنے کا ماحول ہی ختم کر دیا ۔ اب مزے کی بات یہ ہے کہ جو بچے بچوں کے رسائل پڑھے بغیر پروان چڑھے وہ بڑے ہو کر بھی یہ طفلانہ رسائل نہیں پڑھ سکتے۔ جان بچی سو لاکھوں پائے۔ 




















آج کے دور میں بیداری کی سب سے بڑی تحریک کا عَلم موبائل فون کے الارمز نے اُٹھایا ہوا ہے اور اُن کے مقابل وہ ناقابلِ شکست ہاتھ ہیں کہ جن کا عزمِ مصمّم ہر بار الارم بجنے پر اسنوز کی ناب دبانے کا فریضہ جی جان سے انجام دیتے ہیں اور کبھی کبھی اسنوز پر ہی بس نہیں کرتے بلکہ الارم ہی ڈِس مِس کر دیتے ہیں۔ ایسے میں اگر اسکول یا دفتر سے چھٹی ہو جائے تو خود کو بیمار سمجھتے ہیں اور ڈاکٹر سے سفارش کرتے ہیں کہ وہ اُن کے لئے آرام کی سفارش کرے ۔ اگر ڈاکٹر ایسا ہی کرے تو ٹھیک ورنہ وہ ڈاکٹر کے لئے آرام تجویز کرتے ہیں اور دوسرے ڈاکٹر کے ہو جاتے ہیں۔ آخر ڈاکٹر کو اتنا بیدار مغز تو ہونا ہی چاہیے کہ سمجھ سکے کہ مریض کو کس طرح آرام آئے گا۔ 








٭٭٭٭٭​





دسمبر 09, 2016

 طنز و مزاح, محمد احمد, میری تحریریں, نثر, نثرِ لطیف, نثرِ لطیف از محمد احمد 
موسمی شاعری کا دسمبری میلہ 






شاعر نے تو بہت پہلے ہی کہہ دیا تھا














آخری چند دن دسمبر کے 








ہر برس ہی گراں گزرتے ہیں














لیکن ہم سادہ لوح تھے سمجھ نہیں پائے اور باقی نظم پڑھنے بیٹھ گئے۔  شاعر کے لئے دسمبر کیوں بھاری ہو ا کرتا تھا وہ تو شاید شاعر ہی جانتا ہوگا ، غالباً محبوب کا فراق یا  وصال اُس کے لئے سوہانِ روح بن گیا ہو۔ تاہم اردو کمیونٹی کے لئے دسمبر ، موسمی شاعری کا ایسا تکلیف دہ موسم بن کر رہ گیا ہے کہ اب اس دکھ کا مداوا ڈھونڈے سے بھی نہیں ملتا۔ دیکھا گیا ہے کہ مجذوب صفت شعراء دسمبر میں شاعری کے سالانہ عرس پر جوق در جوق جمع ہوتے ہیں اور پھر دسمبر کے نام پر وہ دھمال ڈالتے ہیں کہ عرش تو کیا فرش بھی ہلا دیتے ہیں۔  اتنا تو ہم بھی جانتے ہیں کہ بے یقین بے مراد رہتا ہے اور یقین والوں کو ہی ملتا ہے جو ملتا ہے تاہم اس نامراد دسمبری اور موسمی شاعری سے کسبِ فیض کرنے سے بہتر ہے کہ انسان نامراد ہی رہے بلکہ نامراد ہی مر جائے تو بھی کوئی ایسا حرج نہیں ہے۔ 








اس دسمبری شاعری کو دیکھ کر اور پڑھ کر ایسا لگتا ہے کہ ماہِ دسمبر کسی سرکاری دفتر میں رکھا شکایت کا صندوق ہے۔ جسے لوگوں نے  اپنے اپنے رونے رو کر کھچا کھچ بھر دیا  ہے اور کوئی ان فریادوں کا سننے والا روئے ارض پر موجود نہیں ہے۔ 








دسمبر کے نام پر تخلیق کیا جانے والا اولین کلام چونکہ اصل تھا اور اس میں موسمی بہاؤ اور نقالی کے اثرات نہیں تھے سو وہ واقعتاً قابلِ اعتناء تھا۔ ایسے ہی کسی اصلی شاعر نے کہا ہوگا کہ:














میں چمن میں کیا گیا گویا دبستاں کھُل گیا 








بلبلیں سُن کر مرے نالے غزل خواں ہو گئیں














تاہم زیادہ مسئلہ جب پیدا ہوا کہ بلبلوں کے ساتھ ساتھ باقی پرندے بھی غزلخواں ہو گئے یعنی بھانت بھانت کی بولیاں بولنے لگے۔ اس  دسمبری بھیڑ چال شاعری نے دسمبر ، شاعری اور خوش ذوق قارئین سے یکساں انتقام لیا  اور اکثر کو ایسا متنفر کر دیا کہ لوگ دسمبر کا نام دیکھ کر ہی کلام کی بساط لپیٹ دیا کرتے ہیں۔ 








ہم نے مانا کہ " فریاد کی کوئی لے نہیں ہے" لیکن شاعری شتر بے مہار اچھی نہیں لگتی بلکہ شتر خود بھی بے مہار اچھا نہیں لگتا۔ 








اقبال نے کہا تھا کہ :














رلاتی ہے مجھے راتوں کو خاموشی ستاروں کی








نرالا عشق ہے میرا، نرالے میرے نالے ہیں














اگر خدانخواستہ اقبال آج حیات ہوتے تو اُنہیں ستاروں کی خاموشی سنائی ہی نہیں دیتی اور وہ دسمبری شاعری پڑھ پڑھ کر ہی اپنے آنسو خشک کر بیٹھتے۔ 






گو کہ ہم نے بھی ایک بار 
دسمبری شاعری اپنے بلاگ پر
 جمع کی تھی تاہم یہ اُن دنوں کی بات تھی کہ آتش ابھی نوجوان ہی تھا اور ابھی دسمبری شاعری کا مجموعہ خیال لخت لخت نہیں ہوا تھا اور نہ ہی اس کے ورق لالے، گُل اور نرگس کو اُٹھانے کی مہلت ملی تھی۔








آخری بات جسے آپ وضاحتی بیان سمجھ سکتے ہیں وہ یہ ہے کہ ہم شاعری اور شعر میں اپنے جذبات اور احساسات کے بیان کے خلاف نہیں ہیں (ہم ہو بھی کیسے سکتے ہیں) لیکن جب آپ اپنے جذبات اور احساسات بیان کرتے ہیں تو انداز بھی اپنا ہونا چاہیے۔ تخلیق خونِ جگر مانگتی ہے سو نایاب ہوتی ہے ۔ سو اصل تخلیق کا مقابلہ کسی بھی طرح نقالی سے نہیں کیا جا سکتا۔







****








mosami shairi ka decemberi mela













دسمبر 06, 2016

 اردو شاعری, بھیڑ چال, دسمبر, دسمبری شاعری, شاعری, طنز و مزاح, موسمی شاعری, نثرِ لطیف, نثرِ لطیف از محمد احمد 
غزل : وہ تشنگی کا دشت جب سراب رکھ کے سو گیا






غزل 








وہ تشنگی کا دشت جب سراب رکھ کے سو گیا




تو میں بھی اپنی پیاس پر سحاب رکھ کے سو گیا








میں تشنہ تھا سو خواب میں سراب دیکھتا رہا




جو تھک گیا تو سر تلے حباب رکھ کے سو گیا








فسانہ پڑھتے پڑھتے اپنے آپ سے اُلجھ گیا




عجیب کشمکش تھی میں کتاب رکھ کے سو گیا








جو میرے گرد و پیش میں عجیب وحشتیں رہیں




میں اپنی چشمِ خواب میں عذاب رکھ کے سو گیا








بھٹک رہا ہوں کُو بہ کُو ، نہ رُک سکوں ،نہ بڑھ سکوں




وہ میرے دشت میں کئ سراب رکھ کے سو گیا








رہا حسابِ دوستاں، سو وہ تو دل میں تھا نہاں




معاف کی جفائیں سب! حساب رکھ کے سو گیا








پھر ایک دن سُخن پری، رُکی! نہ اپنے گھر گئی




تھکا ہوا میں درمیاں حجاب رکھ کے سو گیا








سوال ہی سوال تھے لبوں پہ زندگی ترے




دمِ فنا لبوں پہ میں جواب رکھ کے سو گیا








اُسے کبھی نہ کہہ سکا میں احمد ؔ اپنا حالِ دل




سو آج پھر کتاب میں گُلاب رکھ کے سو گیا








محمد احمدؔ​





نومبر 28, 2016

 اردو ادب, اردو شاعری, غزل, غزلیات, محمد احمد کی غزل 
غزل :  اب کس سے کہیں کہ کیا ہوا تھا






غزل 








اب کس سے کہیں کہ کیا ہوا تھا




اِک حشر یہاں بپا رہا تھا








دستار ، کہ پاؤں میں پڑی تھی




سردار کسی پہ ہنس رہا تھا








وہ شام گزر گئی تھی آ کے




رنجور اُداس میں کھڑا تھا








دہلیز جکڑ رہی تھی پاؤں




پندار مگر اَڑا ہوا تھا








صد شکر گھڑا ہوا تھا قصّہ




کم بخت! یقین آ گیا تھا








اِک بار ہی آزما تو لیتے




در بند نہ تھا ، بِھڑا ہوا تھا








شب خون میں روشنی بہت تھی




تھا کون جو دیکھتا رہا تھا








جزدان میں آیتیں چُھپی تھیں




گلدان میں پھول کھل رہا تھا








اِک شخص کہ تھا وفا کا پیکر




وہ شخص بھی مائلِ جفاتھا








دستور وہی تھا حسبِ دستور




انصاف کا قتل ہو رہا تھا








کچھ پھول کھلے ہوئے تھے گھر میں




کچھ یاد سے دل مہک رہاتھا








کچھ اشک گرے ہوئے تھے خط پر




اک لفظ تھا جو مٹا ہوا تھا








اُس شام تھا دل بہت اکیلا




میں ہنستے ہنستے رو پڑا تھا








تھی بات بہت ذرا سی احمدؔ




اس دل کو نہ جانے کیا ہوا تھا








محمد احمدؔ​





نومبر 26, 2016

 اردو ادب, اردو شاعری, غزل, غزلیات, محمد احمد کی غزل, میری شاعری 
بجھے اگر بدن کے کچھ چراغ تیرے ہجر میں






غزل 








بجھے اگر بدن کے کچھ چراغ تیرے ہجر میں




جلا لیے سخن کے کچھ چراغ تیرے ہجر میں








چمن خزاں خزاں ہو جب، بجھا بجھا ہوا ہو دل




کریں بھی کیا چمن کے کچھ چراغ تیرے ہجر میں








شبِ فراق پر ہوا، شبِ وصال کا گماں




مہک اُٹھے ملن کے کچھ چراغ تیرے ہجر میں








اُداسیوں کے حبس میں جو تیری یاد آگئی




تو جل اُٹھے پوَن کے کچھ چراغ تیرے ہجر میں








سو کیوں نہ دل کے داغ گن کے کاٹ لیجے آج شب 




گِنے تھے کل گگن کے کچھ چراغ تیرے ہجر میں








محمد احمدؔ​





نومبر 25, 2016

 اردو ادب, اردو شاعری, شاعری, غزل, غزلیات, محمد احمد کی غزل, میری شاعری 
غزل۔ اشک کیا ڈھلکا ترے رُخسار سے







غزل










اس طرح بیٹھے ہو کیوں بیزار سے




بھر گیا دل راحتِ دیدار سے؟








اشک کیا ڈھلکا ترے رُخسار سے




گِر پڑا ہوں جیسے میں کُہسار سے








در کُھلا تو میری ہی جانب کُھلا




سر پٹختا رہ گیا دیوار سے








ایک دن خاموش ہو کر دیکھیے




لُطف گر اُٹھنے لگے تکرار سے








دیکھ لو یہ زرد آنکھیں، خشک ہونٹ




پوچھتے ہو حال کیا بیمار سے








قدر کیجے فیض جس جس سے ملے




سایہ ٴ دیوار ہے، دیوار سے








کل یہاں ویرانیاں نہ ہوں مقیم




ڈر رہا ہوں گرمیِ بازار سے








جھوٹ چلتا ہے مگر اِک آدھ بار




اے قصیدہ خواں حذر! تکرار سے








بِک رہی ہے زندگی کے مول ، موت




جائیے! لے آئیے بازار سے








مانگتے ہیں ووٹ، اُس پر طنطنہ




پیچ و خم نکلے نہیں دستار سے








بند کر ٹی وی کی خبریں، بے خبر!




چل کوئی کالم سنا اخبار سے








دوستی کی محفلیں قائم رہیں




یہ دعا ہے اپنی پالن ہار سے








تجھ میں احمدؔ عیب ہیں لاکھوں مگر




واسطہ ہے تیرا کِس ستّار سے








محمد احمدؔ​





نومبر 23, 2016

 اردو ادب, اردو شاعری, شاعری, غزل, غزلیات, محمد احمد کی غزل, میری شاعری 
جائے گا دل کہاں، ہوگا یہیں کہیں






غزل








جائے گا دل کہاں، ہوگا یہیں کہیں




جب دل کا ہم نشیں ملتا نہیں کہیں








یوں اُس کی یاد ہے دل میں بسی ہوئی




جیسے خزانہ ہو زیرِ زمیں کہیں








ہم نے تمھارا غم دل میں چھپایا ہے




دیکھا بھی ہے کبھی ایسا امیں کہیں








میری دراز میں، ہے اُس کا خط دھرا




اٹکا ہوا نہ ہو، دل بھی وہیں کہیں








ہے اُس کا خط تو بس سیدھا سپاٹ سا




ہاں دل لگی بھی ہے اس میں کہیں کہیں








جتنا وہ دل رُبا ، اُتنا ہی بے وفا




دل کو ملا ہی کیوں ایسا حسیں کہیں








احمدؔ یہ دل مِرا ،کیوں ہے بجھا بجھا




دل سے خفا نہ ہو، دل کا مکیں کہیں








محمد احمدؔ​





نومبر 21, 2016

 ادب, اردو ادب, اردو شاعری, غزل, غزلیات, محمد احمد کی غزل, میری شاعری 
شعراء کا ڈوپ ٹیسٹ






شعراء کا ڈوپ ٹیسٹ




از محمد احمد




​




کھیلوں کی دنیا سے وابستہ لوگ جانتے ہیں کہ بہت سے کھلاڑی /ایتھلیٹس کارکردگی کو بڑھانے کے لئے دوائیں استعمال کرتے ہیں تاہم ان دواؤں کا استعمال کھیل کی روح کے منافی سمجھا جاتا ہے ۔ اور اس عمل کی روک تھام کے لئے کھلاڑیوں کی جانچ بذریعہ ڈوپ ٹیسٹ کی جاتی ہے۔ ٹیسٹ میں مثبت رپورٹ آنے پر کھلاڑیوں کے خلاف تادیبی کاروائی بھی کی جاتی ہے اور اُن کی کارکردگی کو انصاف کے اصولوں کے منافی بھی سمجھا جاتا ہے۔ 








ہم سمجھتے ہیں کہ بعینہ یہی بات ایسے شعراء پر بھی صادق آتی ہے کہ جو اپنی کاکردگی بڑھانے کے لئے مے نوشی کا سہارا لیتے ہیں اور پی پلا کر ایسی ایسی شاعری کرتے ہیں کہ پڑھنے سننے والے دنگ رہ جائیں۔ 








اگر آپ کا اردو شاعری سے تھوڑا بہت بھی علاقہ رہا ہے تو آپ بخوبی جانتے ہوں گے کہ ہمارے شعراء ہر دوسری غزل اور چوتھے شعر میں شراب کا ذکر کرتے ہیں تاہم یہ کوئی قاعدہ نہیں ہے کبھی زیادہ موڈ ہو تو یہ لوگ شراب کو ردیف میں شامل کر لیتے ہیں اور ہر شعر میں جام کے جام لنڈھانے سے دریغ نہیں کرتے۔ 








جہاں تک شاعری میں شراب کے ذکر کی بات ہے تو ہمیں اُس پر کوئی اعتراض نہیں ہے چاہے وہ استعاراتی معنوں میں ہو یا حقیقی معنوں میں۔ ہم تو بات کر رہے ہیں اُن شعراء کی جو شراب پی کر شاعری کرتے ہیں یا شراب پی جانے کی وجہ سے شاعری کرنے لگتے ہیں ۔ 








ہمارے ہاں یہ تاثر بڑا عام ہے کہ جو شعراء دخترِ رز سے آشنائی رکھتے ہیں اُن کی شاعری میں ایک الگ ہی جذب اور گہرائی ملتی ہے۔ اُن کے مضامین طاق ہوا کرتے ہیں اور تخیّل اوج پر ہوتا ہے۔ یہ بات بڑی حد تک صحیح بھی ہے کہ ہمارے ہاں بے شمار نامی گرامی شعراء ایسے ہیں اور ماضی میں بھی رہے ہیں کہ جو مے نوشی سے نسبت رکھتے ہیں اور بہت اچھی شاعری اُن کا خاصہ ہوا کرتی ہے۔ نام ہم اس لئے نہیں لے رہے کہ نام بہت سارے ہیں اور نام لکھنے سے یہ مضمون مقالہ معلوم ہونے لگے گا۔ مزید براں بہت سے شعراء اس بات پر معترض ہوں گے کہ مے نوشوں میں اُن کا نام کیوں لکھا اور بہت سے اس بات پر کہ مے نوشوں میں اُن کا نام کیوں نہ لکھا۔ سو نام رہنے دیتے ہیں۔ ویسے بارہ پندرہ نام تو آپ کے ذہن میں بھی آ ہی گئے ہوں گے۔





اگر آپ کا اردو شاعری سے تھوڑا بہت بھی علاقہ رہا ہے تو آپ بخوبی جانتے ہوں گے کہ ہمارے شعراء ہر دوسری غزل اور چوتھے شعر میں شراب کا ذکر کرتے ہیں تاہم یہ کوئی قاعدہ نہیں ہے کبھی زیادہ موڈ ہو تو یہ لوگ شراب کو ردیف میں شامل کر لیتے ہیں اور ہر شعر میں جام کے جام لنڈھانے سے دریغ نہیں کرتے۔













اس تمام پس منظر کو ذہن میں رکھتے ہوئے اس بات کا اندازہ ہوتا ہے کہ نشہ اور خمار انسان کے ذہن کو فکرِ سخن کے لئے یکسوئی اور ایسا شاعرانہ نظم فراہم کرتا ہے کہ انسان دنیا و مافیہا سے بے نیاز ہو جاتا ہے اور یوں شاعری کے لئے ایک ایسی فضا ہموار ہو جاتی ہے کہ ہوش وحواس میں رہتے ہوئے جس کے بارے میں سوچا بھی نہیں جا سکتا۔ 








بقول غالب :




مے سے غرض نشاط ہے کس رو سیاہ کو 




اک گو نہ بے خودی مجھے دن رات چاہیے​








گو کہ غالب نے اپنے تئیں اپنی صفائی پیش کی ہے کہ ہمیں شراب سے کچھ لینا دینا نہیں ہے لیکن اسی شعر سے یہ تاثر بھی ملتا ہے کہ غالب کو شراب کی ضرورت اس لئے رہی کہ وہ ایک مستقل بے خودی کی کیفیت خود پر طاری رکھنا چاہتے تھے ۔ اور اس کیفیت کے زیرِ اثر فکرِ سخن کے علاوہ بھلا کیا کام ہو سکتا تھا۔ بے خودی میں قدم اُٹھانے کے متمنی تو غالب بھی نہیں ہوں گے۔ 








بعد میں غالب نے اسی شعر کو اُلٹا کرکے بھی پیش کیا۔ 








بے خود ی بے سبب نہیں غالبؔ




کچھ تو ہے جس کی پردہ داری ہے​








حالانکہ پردہ داری کی چنداں ضرورت نہیں تھی اور لوگ جانتے تھے کہ غالب پر کس شے کے باعث بے خودی طاری رہا کرتی تھی۔ 










سو آپ سمجھ ہی گئے ہوں گے کہ ہمارا مدعا یہ ہے کہ جو شاعر اپنی کارکردگی بڑھانے کے لئے دوا دارو کا استعمال کرتے ہیں اُن کا ڈوپ ٹیسٹ ہونا چاہیے اور ڈوپ ٹیسٹ مثبت آنے پر ان کی شاعری کو شاعری کی روح کے منافی قرار دیتے ہوئے اُن پر چھ آٹھ ماہ کی پابندی لگا دینا چاہیے۔ تاحیات پابندی بھی لگائی جا سکتی ہے لیکن ہم ایسی سخت دلی کی سفارش نہیں کرتے۔ 








اس طرح اُن لوگوں کو تشفی ہوگی جو بن پیے لہراتے ہیں یعنی شاعری کرتے ہیں۔ سچ پوچھیے تو ہم اُن لوگوں کو سراہنا چاہتے ہیں جو بن پیے شاعری کیا کرتے ہیں کہ یہ بڑے جان جوکھوں کا کام ہے۔ 








آپ فکرِ سخن میں ہیں کہ بیگم کہتی ہے دہی لا دیں۔ آپ دہی لانے کے لئے اُٹھنا نہیں چاہتے اور چاہتے ہیں کہ فکرِ سخن کے علاوہ کوئی اور فکر لاحق نہ ہو لیکن بیگم آپ کے دماغ کی دہی بناتی رہتی ہے اور آپ دماغ کی لسی بننے کے خوف سے چار و ناچار دہی لینے کے لیے چلے جاتے ہیں اور غزل اپنی موت آپ مر جاتی ہے۔ 








تاہم اگر آپ پیے ہوئے بیٹھے ہیں تو دہی لانے کی فرمائش ہو سکتا ہے کہ آپ کے کان تک ہی نہ پہنچے ۔ اور اگر پہنچ بھی جائے تو آپ کو اوجِ ثریا سے اُتار کر دہی کی دوکان تک لے جانے والی کرین ابھی ایجاد نہیں ہوئی ہے۔ سو چار و ناچار بیگم آپ پر تین حرف بھیجے گی اور پڑوسی کے بچے کو دہی لینے۔ اللہ اللہ خیر صلا۔ ہوش میں آنے تک دو چار غزلیں تیار ہوں گی۔ اور بیگم کی فرمائش پر دہی لانے والا شاعر دوسرے دن مشاعرے میں آپ کی غزلوں پر سر دھن رہا ہوگا اور کھٹی ڈکاریں لے رہا ہوگا۔ 








اس طرح کے بہت سے منظر ہم آپ کو دکھا سکتے ہیں کہ کس طرح صہبا اور صراحی کے ہم نشین، دہی اور کونڈے کے خاک نشین سے آگے نکل جاتے ہیں تاہم تھوڑے کہے کو بہت سمجھتے ہوئے یہیں پر بس کرتے ہیں اور مزید مناظر آپ کی تخیلانہ صلاحیتوں پر چھوڑ دیتے ہیں۔ 








ایک بات اور بھی ہے اور وہ یہ کہ اچھی اور معیاری شاعری کے لئے جس ذہنی بالیدگی کی ضرورت ہوتی ہے وہ اب چیدہ چیدہ لوگوں کے پاس ہی رہ گئی ہے۔ اب یہ چیدہ چیدہ لوگ اگر مے نوشی کر لیں تو ساری سنجیدگی اور بردباری یک بہ یک روانہ ہو جاتی ہے اور یہ لوگ وہ وہ حرکتیں کرنے لگتے ہیں کہ خدا کی پناہ۔۔۔! 








اس کے برخلاف غیر سنجیدہ حضرات پر مے نوشی کا اُلٹا اثر ہوتا ہے۔ بقول حضرتِ فراق:








آئے تھے ہنستے کھیلتے مے خانے میں فراق




جب پی چکے شراب تو سنجیدہ ہوگئے 




​




اب ایسی سنجیدگی کے ساتھ جب سنجیدہ شاعری کی جاتی ہے تو وہ ہاتھوں ہاتھ لی جاتی ہے اور اس ناہنجار شے کے باعث غیر سنجیدہ لوگ معتبر ٹھہرتے ہیں اور معتبر لوگ غیر سنجیدہ۔ 








اس سب قضیے کے باوجود شاعر اپنے شراب پینے کو جائز قرار دیتا ہے اور چِلا چِلا کر کہتا ہے:








ہنگامہ ہے کیوں برپا ، تھوڑی سی جو پی لی ہے




ڈاکہ تو نہیں ڈالا، چوری تو نہیں کی ہے​








تو ہم شاعرِ موصوف کو کہتے ہیں کہ بھائی آپ نے ڈاکہ تو واقعی نہیں ڈالا لیکن اُس بے چارے شاعر کا کیا قصور جس نے کٹھن حالات میں دو شعر کہے اور باقی غزل دہی اور دلیے کی نظر ہو گئی۔ 








سو ہماری پر زور اپیل ہے کہ شعراء کے لئے بھی اینٹی ڈوپنگ ادارہ قائم کیا جائے اور ایسے شعراء کے ٹیسٹ سب سے پہلے کیے جائیں جن کے شاعری شراب اور بے خودی کے گرد گھومتی ہے اور وہ خود صراحی اور پیمانے کے گرد۔ 








ہم یہ بھی سمجھتے ہیں کہ ہماری اس جسارت پر بہت سے شائقینِ مے ناب ہمیں کھری کھری سنائیں گے اور بہت سے تلملا کر یہ تک کہہ دیں گے :








؎ ہائے کم بخت تو پی ہی نہیں








تاہم ہم اس دیرینہ طعنے کو نظر انداز کرتے ہوئے اپنا وضاحتی بیان جار ی کریں گے کہ جناب ہمیں آپ کی مے نوشی پر اعتراض نہیں ہے بلکہ ہمیں تو رخشِ مے نوشی پر سوار ہو کر سخنوری کرنے پر اعتراض ہے۔ جناب آپ دل کھول کر پیئں اور جب دل چاہے پیئں لیکن کبھی بغیر پیے بھی دو چار غزلیں لکھنے کی کوشش کریں تاکہ آپ کو پتہ چلے کہ غزل کس طرح ہوتی ہے۔ 








نا تجربہ کاری سے واعظ کی یہ ہیں باتیں




اس رنگ کو کیا جانے، پوچھو تو کبھی پی ہے؟




​






اگر آپ اس طرح کا کوئی شعر یاد کرنے کی کوشش کر رہے ہیں تو رہنے دیجے ہم نے یاد دلا دیا ہے اور بھی بہت سے ہیں جو یاد کرنے پر سلسلہ وار یاد آتے چلے جائیں گے۔ لیکن ہم پھر یہی کہیں گے کہ جناب ہماری اس چھوٹی سی گزارش کو دعوتِ مبارزت نہ سمجھیے بلکہ ہوش کے ناخن لیجے اور اُن سے اپنے نادیدہ زخم کرید کر دیدہ و دانستہ باقائمی ہوش و حواش فکرِ سخن کیجے تاکہ آپ بھی کہہ سکیں کہ جناب یہ ہوتی ہے اسپورٹس میں اسپرٹ۔ :)














***** 









نومبر 10, 2016

 طنز و مزاح, محمد احمد, میری تحریریں, نثر, نثرِ لطیف, نثرِ لطیف از محمد احمد 
 اپنا تو بس کام یہی ہے سب کے غم اپناتے رہنا  ۔ مرتضیٰ برلاس






غزل








اپنا تو بس کام یہی ہے سب کے غم اپناتے رہنا 




اپنے ناخن زخمی کرنا اور گتھی سلجھاتے رہنا








لوگ جو تم کو بادل سمجھیں، بارش کی اُمید کریں 




اور تمھارا کام ہمیشہ  پتّھر ہی برساتے رہنا








ہم ہیں وہ آواز جو گُھٹ کے ساری فضا میں گونج رہے ہیں




بعد ہمارے، آوازوں کو زنجیریں پہناتے رہنا








آج یہ جن دیواروں کے تم روزن بند کیے جاتے ہو




کل کو ان دیواروں سے پھر اپنا سر ٹکراتے رہنا








ہم تو چراغِ اوّلِ شب ہیں، اوّل  بجھ جائیں گے ہم




تم ہی یارو! آخرِ شب تک دیپ سے دیپ جلاتے رہنا
















مرتضیٰ برلاس









نومبر 08, 2016

 اردو شاعری, شاعری, غزل, غزلیات, مرتضیٰ برلاس, منتخب کلام, میری پسند 
اَک برہمن نے کہا ہے ۔ صابر دت








اک برہمن نے کہا ہے۔۔۔




اِک برہمن نے کہا ہے کہ یہ سال اچھا ہے




ظلم کی رات بہت جلد ڈھلے گی اب تو


آگ چولہوں میں ہر اِک روز جلے گی اب تو




بھوک کے مارے کوئی بچہ نہیں روئے گا


چین کی نیند ہر اِک شخص یہاں سوئے گا




آندھی نفرت کی چلے گی نہ کہیں اب کے برس 


پیار کی فصل اُگائے گی زمیں اب کے برس




ہے یقیں اب نہ کوئی شور شرابا ہوگا


ظُلم ہوگا نہ کہیں خون خراب ہوگا




اوس اور دھوپ کے صدمے نہ سہے گا کوئی


اب میرے دیس میں بے گھر نہ رہے گا کوئی




نئے وعدوں کا جو ڈالا ہے وہ جال اچھا ہے


رہنماؤں نے کہا ہے کہ یہ سال اچھا ہے




دل کے خوش رکھنے کو غالب یہ خیال اچھا ہے




صابر دتؔ



















اکتوبر 10, 2016

 تضمین, صابر دت, غالب, نظم 
غزل ۔  بن کر جو کوئی سامنے آتا ہے آئینہ ۔ محمد احمدؔ






غزل








بن کر جو کوئی سامنے آتا ہے آئینہ




خیمے میں دل کے آکے لگاتا ہے آئینہ








وہ کون ہے یہ مجھ سے کبھی پوچھتا نہیں




میں کون ہوں یہ مجھ کو بتاتا ہے آئینہ








اس عکس کے برعکس کوئی عکس ہے کہیں




کیوں عکس کو برعکس دکھاتا ہے آئینہ








خود کو سجائے جاتے ہیں وہ آئینے کو دیکھ




جلووں سے اُن کے خود کو سجاتا ہے آئینہ








خود آئینے پہ اُن کی ٹھہرتی نہیں نظر




کیسے پھر اُن سے آنکھ ملاتا ہے آئینہ














یہ میرا عکس ہے تو مگر اجنبی سا ہے




کیوں کر مجھے مجھی سی چُھپاتا ہے آئینہ








کب دل کے آئینے میں کھلا کرتے ہیں گُلاب




کب آئینے میں پھول کھلاتا ہے آئینہ








آویزہ دیکھتے ہیں وہ جُھک کر قریب سے




یا اُن کو کوئی راز بتاتا ہے آئینہ








جب میرا عکس مجھ سے مماثل نہیں رہا




کیوں میرا عکس مجھ کو دکھاتا ہے آئینہ








اس آئینے میں عکس کسی کا ہے رات دن




احمدؔ یہ عشق دل کو بناتا ہے آئینہ




​




محمد احمدؔ





اکتوبر 07, 2016

 اردو ادب, اردو شاعری, شاعری, غزل, غزلیات, محمد احمد کی غزل, میری شاعری 
ایک 'جُوں' کا کھلا خط (اردو دان طبقے کے نام ​)






ایک 'جُوں' کا کھلا خط




اردو دان طبقے کے نام ​








اس کھلے خط کی وساطت سے میں مسمات "جُوں" بقائمی ہوش و حواس اردو دان طبقے کے آگے چند حقائق رکھنا چاہتی ہوں تاکہ میرے متعلق ایک گمراہ کن محاورے اور کچھ دیگر قبیح غلط فہمیوں کا ازالہ ہو سکے اور آئندگان کی اصلاح کا بندوبست بھی۔








دیکھا گیا ہے کہ کچھ لوگ اپنے مخالفین کی بے حسی کا ذکر کرتے ہوئے اُ ن کے کانوں پر جوں کےرینگنے یا نہ رینگنے کا ذکر کرتے ہیں اور اس طرح پوائنٹ اسکورنگ کرکے اپنے نمبر بڑھانے اور دوسروں کے نمبر گھٹانے کا قومی فریضہ انجام دیتے ہیں۔ ستم ظریفی یہ ہےکہ جوں رینگنے کا محاورہ زیادہ تر اُن لوگوں کے لئے استعمال کیا جاتا ہے کہ جن کے سر پر بال ہی نہیں ہوتے یا ہوتے بھی ہیں تو اتنے سرسری کہ جوؤں کی رہائش تو کجا خیمہ گاہ کا کام بھی نہیں کر سکتے۔ اب ان بے انصاف لوگوں سے کوئی یہ پوچھے کہ جب سر میں ہی جوؤں کے معقول قیام و طعام کا بندوبست نہ ہو تو وہ کانوں پر کیونکر رینگنے لگی۔ پھر یہ بھی ہے کہ جوئیں کسی سیاست دان کی فرزندِ ارجمند تو ہیں نہیں کہ 
جنہیں براہِ راست ہیلی کاپٹر کے ذریعے کان پر لانچ کر دیا جائے کہ جناب رینگیے ۔
















چلیے فرض کرلیا کہ مذکورہ بے حس شخص کے سر پر بال بھی ہیں اور اُس میں کسی حد تک جوؤں کی رہائش کا انتظام بھی ہے تب بھی جوؤں کو کیا پڑی کہ وہ اتنے بڑے سر کو چھوڑ کر کانوں پر آ کر رینگنا شروع کردیں۔ جو ناعاقبت اندیش اس قسم کی لغو باتیں کرتے ہیں اُنہیں شاید کانوں کی بناوٹ ، بے قرینہ اُتار چڑھاؤ اور دُشوار گزار گھاٹیوں کا اندازہ ہی نہیں ہے ۔ کیا جوئیں بے چاری جو پہلے ہی نہ جانے کیسے عسرت میں گزارا کر رہی ہوتی ہیں اس بات کی متحمل ہوسکتی ہیں کہ کان جیسی ناگفتہ بہ جگہ پر اسکیٹ بورڈنگ اور آئس سلائڈنگ قسم کے غیر سود مند کھیل کھیلیں اور اپنی جان جوکھوں میں ڈال کر بے حسوں کو گوش کے بل گوشہء احساس میں داخل کرنے کی سعی ِ لاحاصل کریں۔








پھر رینگنے کی ہی کیا تُک ہے۔ جوں بے چاری چل بھی سکتی ہے اور بوقتِ ضرورت دوڑ بھی سکتی ہے۔ آپ نے کبھی وہ منظر دیکھا ہے کہ جب کوئی حسینہ اپنے بالوں میں کیٹر پلر کی دہشتناک مشنری ٹائپ چیز یعنی کنگھی گھماتی ہے۔ اُس وقت دیکھنے کی ہوتی ہے جوؤں کی برق رفتاری۔ لیکن افسوس کے وہاں دیکھنے والی بھی صرف جوئیں ہی ہوتی ہیں اور اُنہیں اس وقت دیکھنے کی فرصت نہیں ہوتی ۔ سو یہ رینگنے والی بات پر سوچیں اور محاورے کو تازہ کریں۔ کان پر جوں رینگنے کے بجائے چلنا ہی کردیں۔ اور کان ہی کیوں ناک پر بھی جوں رینگ سکتی ہے۔ اب آپ کہیں گے کہ مو صوف تو ناک پر مکھی بھی نہیں بیٹھنے دیتے تو ٹھیک ہے ۔ مکھی کو کان پربٹھا دیں اور جوں کو ناک پر رینگوادیں۔ آپ کے کون سے پیسے لگیں گے۔ دو نئے اور تازہ محاورے ہاتھ آ جائیں گے۔








بہرکیف ، میری تمام متعلقین سے درخواست ہے کہ تھوڑے کہے کو بہت جانیں اور فوراً سے پیشتر اِس سلسلے میں معقول اقدامات کیے جائیں۔ آپ لوگ خود بھی اپنی حرکتیں ٹھیک کریں اور بے حسی کو صرف دوسروں کی جاگیر نہ قرار دیں اور اپنے دل میں بھی درد مندی کا احساس پیدا کریں۔ مزید یہ کہ بے حسوں کے کانوں پر جوں رینگوانے کے بجائے اُن کے کان کے نیچے محبت نامے بھی رسید کیے جا سکتے ہیں ، یہ کافی ساری بیماریوں کے لئے شافی نسخہ ہے۔ ورنہ یہ نہ ہو کہ مرض بڑھتا گیا جوں جوں دوا کی۔






والسلام




خیر اندیش




آپ کی 'اپنی'


جُوں


​



ستمبر 30, 2016

 ادب, طنز و مزاح, میری تحریریں, نثر, نثرِ لطیف, نثرِ لطیف از محمد احمد 
عشق اک دشت ہائے وحشت تھا








غزل










عشق اک دشت ہائے وحشت تھا




دل بنَا ہی برائے وحشت تھا








بے قراری سکوں کی زیریں تہہ




اور سکوں بر بِنائے وحشت تھا








اشک قطرہ نہ تھا، سمندر تھا




غمِ دل آبنائے وحشت تھا








تھی ازل سے ہی بے قرار ہوا




اس کی فطرت میں پائے وحشت تھا








اک تڑپ بانسری کی لے میں تھی




ساز گویا صدائے وحشت تھا








کیا اُسے حالِ دل سناتے ہم




نغمہء دل نوائے وحشت تھا​








محمد احمدؔ





ستمبر 26, 2016

 اردو ادب, اردو شاعری, شاعری, غزل, غزلیات, محمد احمد کی غزل, میری شاعری 
پکسل پرفیکٹ پاکستان 






پکسل پرفیکٹ پاکستان​








جب بھی ہم کسی ملک کی بات کرتے ہیں تو دراصل اُس کے لوگوں کی بات کرتے ہیں۔ اُس ملک کی خوبیاں اُس کے لوگوں کی خوبیاں ہوتی ہیں اور اُس کے عیب اُس کے لوگوں کے معائب ہوتے ہیں۔ 








اگر پاکستان ایک تصویر ہے تو ہم پاکستانی اُس کے پکسلز* ہیں۔ اگر ہر پکسل خود کو اُجلا اور روشن بنا لے تو پاکستان کا چہرہ سنور جائے اور اس تصویر کا تصور تک تابناک ہو جائے۔ 








جتنی پاکستان کی آبادی ہے اُس اعتبار سے دیکھا جائے تو اتنی اچھی ریزولوشن کی تصویر ہر خطے کی قسمت میں کہاں۔ بہت سی تصویریں تو اتنی مبہم ہیں کہ صحیح طرح خط و خال بھی واضح نہیں ہو پاتے۔ بس ضرورت اس بات کہ ہے کہ ہر پاکستانی اپنی خامیاں کوتاہیاں دور کرنے کی کوشش کرے اور خوبیوں کو فزوں تر کرنے کی۔ 








اقبال نے کہا تھا :








افراد کے ہاتھوں میں اقوام کی تقدیر 




ہر فرد ہے ملت کے مقدر کا ستارا




​




اگر ہم سب پاکستانی خود کو بہتر بنانے کی کوشش کریں تو پاکستان کا مجموعی تاثر بہتر ہو جائے گا۔ اگر پاکستان کی تصویر کا ہر پکسل اپنی جگہ پرفیکٹ ہو جائے تو پھر ہمارا پاکستان "پکسل پرفیکٹ پاکستان" بن سکتا ہے۔ 








تمام دوستوں ، ساتھیوں اور احباب کو یومِ آزادی پاکستان مبارک۔ ​











​




 پکسل، ایسے نقظوں 
کو کہتے ہیں کہ جن کی مدد سے ڈجیٹل تصویر مکمل ہوتی ہے۔ *





اگست 13, 2016

 پاکستان, پکسل پرفیکٹ, میری تحریریں, نثر 
غزل ۔ اب جو خوابِ گراں سے جاگے ہیں






غزل








اب جو خوابِ گراں سے جاگے ہیں




پاؤں سر پر رکھے ہیں، بھاگے ہیں








خارِ حسرت بھرے ہیں آنکھوں میں




پاؤں میں خواہشوں کے تاگے ہیں








خوف ہے، وسوسے ہیں لیکن شُکر




عزم و ہمت جو اپنے آگے ہیں








رخت اُمید ہے سفر کی جاں




ساز و ساماں تو کچے دھاگے ہیں








تم سے ملنا تو اک بہانہ ہے




ہم تو دراصل خود سے بھاگے ہیں








لاگ لاگے نہیں لگی احمدؔ




ہم جو سوئے تو بھاگ جاگے ہیں








محمد احمدؔ​
 
 





اگست 09, 2016

 اردو ادب, اردو شاعری, شاعری, غزل, غزلیات, محمد احمد کی غزل, میری شاعری 
نہ پوچھ کیسے گزرتی ہے زندگی اے دوست






غزل








نہ پوچھ کیسے گزرتی ہے زندگی اے دوست




بڑی طویل کہانی ہے، پھر کبھی اے دوست








کوئی زمانے میں رہتا نہیں خوشی سے اُداس




بس اور کیا کہوں وجہِ فسردگی اے دوست








سمجھتے ناز کہاں تک ترے تغافل کو




خطا معاف کہ ہم بھی ہیں آدمی اے دوست








سیہ نصیب نہ مجھ سا بھی ہو زمانے میں




ترے بغیر گزرتی ہے چاندنی اے دوست








نہ جانے کیوں تری قربت کے بھی حسیں لمحات




گراں گزر گئے دل پر کبھی کبھی اے دوست








صادق القادری صادق









جون 04, 2016

 اردو شاعری, شاعری, صادق القادری صادق, غزل, غزلیات, منتخب کلام, میری پسند 
بات پھر ان کہی رہ گئی








خاکسار کی ایک پرانی غزل


قارئینِ بلاگ کے نام












غزل








اور کیا زندگی رہ گئی




اک مسلسل کمی رہ گئی








وقت پھر درمیاں آگیا




بات پھر ان کہی رہ گئی








پاس جنگل کوئی جل گیا




راکھ ہر سو جمی رہ گئی








زر کا ایندھن بنی فکرِ نو




شاعری ادھ مری رہ گئی








میں نہ رویا نہ کھل کر ہنسا




ہر نفس تشنگی رہ گئی








تم نہ آئے مری زندگی




راہ تکتی ہوئی رہ گئی








پاسِ دریا دلی رکھ لیا




لاکھ تشنہ لبی رہ گئی








پھر فنا کا پیام آگیا




ایک اُمید تھی، رہ گئی








آپ احمدؔ کہاں رہ گئے




اور کہاں زندگی رہ گئی








محمد احمدؔ​





جون 01, 2016

 اردو ادب, اردو شاعری, شاعری, غزل, غزلیات, محمد احمد کی غزل, میری شاعری 
افسانہ : عجیب بادشاہ ۔ اشفاق احمد





عجیب بادشاہ




اشفاق احمد






دور جدید کے تیکھے افسانہ نگار اشفاق احمد سے جب پوچھا گیا کہ آپ کی نظر میں آپ کا بہترین افسانہ کون سا ہے تو انہوں نے جوابا لکھا۔ "اپنے افسانوں کے بارے میں کسی ایک کے متعلق یہ فیصلہ کرنا کہ یہ مجھے سب سے زیادہ پسند ہے، ایک بہت ہی مشکل بات ہے۔ کچھ عرصہ گزرنے کے بعد اپنی ساری تحریریں لایعنی سی نظر آنے لگتی ہیں کہ وہ ایک ایک کر کے ماضی کے متعلق ہو چکی ہوتی ہیں اور ان کا ورود "حال" پر نہیں ہوتا بلکہ ہو ہی نہیں سکتا۔۔۔۔۔۔
عجیب بادشاہ" ایک اچھا افسانہ ہے اور میری آرزو ہے کہ جس طرح اپنے زمانے میں ہم نے اسے پڑھ کر لطف لیا تھا آج کے قاری بھی اس سے لطف حاصل کریں۔ یہ میرے اس زمانے کے اچھے افسانوں میں شمار ہوتا تھا۔ آج کی بابت کچھ کہہ نہیں سکتا۔ 











کراچی کافی ہاوس کی سیڑھیاں اتر کر جب میں اپنی کرائے کی سائیکل کا تالا کھولنے لگا تو کسی نے پیچھے سے آ کر میری آنکھوں پر ہاتھ رکھ دیا۔ سیدھے کھڑے ہو کر میں اس ہاتھ پر ہاتھ پھیرتا رہا لیکن پتا نہ چلا کہ کون ہے۔ لمبی لمبی مضبوط انگلیاں، پشتِ دست پر سخت بال، بڑھے ہوئے ناخن، سخت گرفت کی وجہ سے کلائی پر ابھری ہوئی نسیں اور سرسوں کے تیل کی سگریٹ میں ملی جلی خوشبو۔ "معظم؟" میں نے کہا مگر کوئی جواب نہ ملا۔ "قمر؟" لیکن اس مرتبہ بھی کوئی نہ بولا۔ "ممتاز؟" اب بھی ہاتھ میری آنکھوں پر ہی رہا۔



ایک ایک کر کے میں نے اپنے تمام زندہ اور مردہ دوستوں کے نام گنوائے مگر میری آنکھوں سے وہ ہاتھ نہ ہٹھا پھر میں نے اپنا نام لے کر کہا۔ "اب چھوڑئیے صاحب! کہیں غلط فہمی میں تو میری آنکھیں بند نہیں کر رکھیں؟"



اس پر وہ ذرا سا ہنسا اور ہاتھ ہٹآ لیا۔ میں نے پلٹ کر دیکھا۔ زماں میلی سی نیلے رنگ کی اچکن پہنے مسکرا رہا تھا۔ میں اپنی فائل زمین پر پھینک کر اس سے لپٹ گیا۔ پورے بارہ سال ایک دوسرے سے جدا رہنے کی مکافات ہم نے یوں کی کہ دیر تک ایک دوسرے سے لپٹے رہے اور پڑیوں پر چلنے والے راہ گیر پیچھے مڑ مڑ کر دور تک ہمیں دیکھتے رہے۔ میں نے ٹھوڑی اس کے کندھے پر رگڑتے ہوئے پوچھا۔ "اتنا عرصہ کہاں رہے ظالم؟"



اس نے ہاتھ ڈھیلے چھوڑ کر کہا۔ "آبادان"



"آبادان؟" میں نے ہٹ کر پوچھا۔



"ہوں۔" زماں نے اپنی اچکن کی جیبوں میں ہاتھ ڈال لئے اور بولا۔ "تم سے جدا ہو کر چند مہینے تو بمبئی میں گزارے۔ اس کے بعد اینگلو ایرانین آئل کمپنی میں ملازم ہو کر آبادان چلا گیا اور اتنا عرصہ وہیں رہا مجھے وہاں سے لوٹے ابھی پورا ایک مہینہ بھی نہیں ہوا۔"



"مگر تم نے آج تک مجھے کوئی خط کیوں نہ لکھا؟" میں نے پوچھا۔



"خط!" اس نے مسکرانے کی کوشش کی۔ یار میں نے لکھا ہی نہیں، کسی کو بھی نہیں لکھا۔ تمہیں معلوم ہے یار! مجھے خط لکھنے کی عادت ہی نہیں۔"



میں نے کہا۔ "یہ کوئی بات نہیں۔ عادت نہیں تو نہ سہی مجھے تو لکھا ہوتا۔"



اس پر وہ مسکرانے لگا اور بولا۔ "اب جو مل گئے ہو تو سارے خط زبانی سنا دوں گا لیکن اس وقت مجھے دیر ہو رہی ہے مجھے اسٹرپٹومائی سین کا پرمٹ لینا ہے اور دفتر ابھی بند ہو جائیں گے۔"



"اسٹرپٹو مائی سین کا پرمٹ؟" میں نے حیرت سے کہا۔



"ہاں!" وہ آہستہ سے بولا ۔ "ڈاکٹر نے یہی دوا تجویز کی ہے۔ اور یار! اچھا بھئی مجھے دیر ہو رہی ہے مجھے اپنا پتہ بتا دو۔"



میں نے ڈائری سے ایک ورق پھاڑ کر اس پر اپنا پتہ لکھ دیا اور اس کے دوسری طرف ایک چھوٹا سا نقشہ بنا کر بھی اسے سمجھا دیا کہ صدر ٹرم جنکشن کے سامنے جو کھلی سڑک ہے اس کے پہلے بائیں موڑ پر ایک مسجد ہے۔ مسجد کے ساتھ ایک لائبریری ہے اور لائبریری سے چند قدم کے فاصلے پر دائیں ہاتھ کو بنجارا ہوٹل ہے۔ میں اس کے آٹھویں کمرے میں رہتا ہوں۔ زماں چلنے لگا تو میں نے کہا۔ "یار تمہارے چلے جانے کے بعد سیما بھی اچانک غائب ہو گئی اور آج تک اس کا پتہ نہیں چل سکا۔"



"اچھا۔" اس نے بےپروائی سے کہا اور بولا۔ یار یہ لڑکیاں بھی عجیب بادشاہ ہوتی ہیں کہ وقتے یہ سلامے برنجز گاہے بدشنامے خلعت و ہند، لیکن یار! اب مجھے دیر ہو رہی ہے۔ میں شام کو آؤں گا۔ پانچ چھ بجے میرا انتظار کرنا۔"



وہ چلا گیا میں نے سائیکل کا تالا کھولتے ہوئے سوچا۔ اسٹرپٹومائی سین، بادشاہ، لڑکیاں، یہ کیا بات ہوئی؟



زماں اور میں تین سال تک اکٹھے ایک ہی کالج اور ہوسٹل کے ایک ہی کمرے میں رہے تھے۔ تین سال کی اس چھوٹی سی مدت میں اس نے مجھے کس کس طرح تنک کیا میں بیان نہیں کر سکتا۔ ظالم کا ذہن اچھا تھا امتحان کے قریب آ کر چند دن پڑھائی کرتا تھا اور پاس ہو جاتا تھا۔ مجھے شروع سے رٹنے کی عادت تھی۔ لنگر لنگوٹے کس کے آدھی آدھی رات تک رٹا لگایا کرتا۔ وہ اپنے بستر میں لیٹے لیٹے سگریٹ پیتے ہوئے مجھے اس طرح جاپ کرتے دیکھ کر بہت ہنستا اور اونچے اونچے پشتو کے شعر گانے لگتا۔ بے حد ضدی اور سرپھرا قسم کا آدمی واقع ہوا تھا۔ جو بات جی میں آتی بےسوچے سمجھے کہہ دیتا۔ تمیز کے نام سے بہت چڑتا تھا۔ مانگنا اس کے مذہب میں حرام تھا۔ کسی بات پر منہ سے نہ نکل گئی تو اس کا ہاں میں تبدیل ہونا ممکنات میں سے نہیں تھا تاش کبھی شرط بدے بغیر نہیں کھیلتا تھا اور اگر ہارنے والے کے پاس پیسے نہ ہوئے تو یا تو اس کی کتابیں ضبط ہیں یا پتلون۔ اپنے پاس رقم نہیں تو کھیل میں شریک ہی نہیں ہوتا تھا۔ سگریٹ سلگانے کو ماچس نہیں تو مجھ سے کبھی نہیں مانگی۔ منہ میں سگریٹ دبائے چوس رہا ہے اور سر ہلا رہا ہے میں نے چائے کی دو پیالیاں بنا کر کہا۔ "زماں بھائی! چائے پیو۔"



اس نے آئینے میں اپنا مہاسا بلیڈ سے چھیلتے ہوئے کہا۔ "نہیں۔"



میں نے کہا۔ "تھوڑی سی۔"



اس نے جواب دیا۔ "بھئی نہیں۔"



میں نے پوچھا۔ "بھئی نہیں کا کیا مطلب؟"



جھلا کر بولا۔ "بھئی نہیں کا مطلب یہ کہ نہیں۔"



میں نے پوچھا۔ "وجہ؟"



بولا۔ "نہیں۔"



میں نے پوچھا۔ "نہیں کیا؟"



کہنے لگا۔ "نہیں ہوتی ہے کہ بس نہیں۔"



ایسے آدمی کے ساتھ تین سال گزارنے جہنم ہیں کہ نہیں؟ باکسنگ میں یونیورسٹی چیمئین شپ کا انعام ملا تو اس بات پر اڑ گیا کہ انعام دینے والے سے ہاتھ نہیں ملاؤں گا۔ اپنی ہمت سے کپ لیا ہے، ہاتھ کیوں ملاؤں۔ چنانچہ ایسا ہی کیا۔"



انعام لے کر ہاتھ ملائے بغیر واپس آ گیا۔ ڈاکیے نے ایک بیرنگ خط لا کر کہا۔ "دو آنے دیجیے۔"



اس نے لفافہ دیکھے بغیر جواب دیا۔ "خط واپس کر دو میں نہیں لیتا۔" میں نے پوچھا تو بولا دو آنے نہیں ہیں۔"



میں نے کہا۔ "یار مجھ سے لے لو، پھر لوٹا دینا۔"



پوچھنے لگا ۔ "کیوں لوں؟"



میں نے کہا۔ "اس لئے کہ خط لے سکو۔"



بولا۔ "نہیں میں نہیں لیتا۔"



میں نے نہیں کا لفظ سن کر کہا۔ "ٹھیک ہے شیروں کے پسر شیر ہی ہوتے ہیں جہاں میں۔ بھلا قبلہ گاہی کی طبیعت بھی ایسی ہی ہے؟ اس پر وہ ہنسنے لگا تو میں نے شیر ہو کر کہا۔ "بلاؤں ڈاکئے کو؟" اس نے نفی میں سر ہلایا اور تاش پھینٹنے لگا۔"



کالج میں جب فیس جمع کرانے کا دن آتا دفتر میں ہنگامہ بپا ہو جاتا۔ لڑکیاں اس دھکم پیل میں فیس دینے سے گھبراتی تھیں۔ ان کی فیس لڑکے جا کر داخل کرواتے تھے۔ اس طح ایک مہینے بعد ان کے کھل کر گفتگو کرنے کا اچھا خاصا موقع مل جاتا تھا۔ وہ اپنے پرس سے روپے نکالتیں اور گن کر کسی کلاس فیلو کو دیتیں۔ وہ انہیں گنتا اور یہ ضرور کہتا کہ ایک روپیہ کم ہے۔ اس طرح لڑکی اور لڑکے کے چہرے پر ایک ساتھ ایک سی دو مسکراہٹیں پھیل جاتیں فیس ادا کر کے پھر انہیں حساب دیا جاتا۔ ایک آدھ آنہ یہ کہہ کر رکھ لیا جاتا کہ یہ ہماری سگریٹ کے لئے ہے۔ پھر وہ اکنی کئی دنوں تک اس لڑکی کے سفید چھلے کی طرح دکھائی دیتی رہتی۔ ہاسٹل میں کئی ایسے بامذاق لڑکے بھی تھے جس کے پاس بہت سی ایسی انگوٹھیاں جمع ہو گئیں تھیں۔ ہماری کلاس میں ہر ایک کی یہی خواہش ہوتی کہ اس مرتبہ سیما اسے فیس لے جانے کے لئے منتخب کرے مگر وہ صرف سلیم کے ہاتھ اپنی فیس دفتر بھجواتی۔ ایک مرتبہ سلیم نہیں تھا تو سیما نے زماں کو ستر روپے دے کر کہا۔ میری فیس داخل کروا دیجئے۔ زماں کچھ کہے بغیر روپے لئے اور سیدھا ہوسٹل چلا آیا۔ سیما برآمدے میں گھنٹے بھر تک رسید کا انتظار کرتی رہی مگر رسید لانے والا تو اپنے کمرے میں گہری نیند سو رہا تھا۔ دوسرے دن زماں نے اکہتر روپے سیما کے ہاتھ پر رکھ کر کہا۔ کل مجھے نیند آ گئی اور میں فیس داخل نہ کروا سکا۔ آپ اپنے روپے لیجیے اور ایک روپیہ فیس کا جرمانہ ہے۔ سیما نے کھینچ کر روپیہ دیوار سے دے مارا۔ زماں نے کہا۔ ایسے تو نہیں ٹوٹے گا اور کمرے سے باہر نکل گیا۔



کالج میں پروفیسر راج سے اس کی جان جاتی تھی یہ پرانی وضع کے معمر پروفیسر تھے۔ چست پاجامہ اچکن پہنے ململ کی پگڑی باندھ کر کالج آتے ایک ہاتھ میں بورڈ صاف کرنے کا ڈسٹر ہوتا اور دوسرے میں چاکوں کا ڈبا۔ دونوں ہاتھ چاک کی سفیدی سے بھرے ہوتے اور اچکن پر بھی جگہ جگہ ان ہاتھوں کے نشان ہوتے۔ زماں کو وہ ہینگ والا کہا کرتے تھے اور یہ انہیں بجائے پروفیسر صاحب کے باباجی کہا کرتا۔ باباجی کے سامنے اس نے کبھی سگریٹ نہیں پیا، اونچے نہیں بولا، ضد نہیں کی اور کسی بات سے انکار نہیں کیا۔



ڈائی نمیکس کی کاپیاں دیکھتے ہوئے وہ زماں کو بلاتے اور اس کا کان پکڑ کر آہستہ آہستہ مسلتے جاتے اور کہتے جاتے۔ "یہ کیا کیا ہینگ والے! یہ کیا کیا۔" زماں کے منہ میں گھنگھنیاں بھری ہیں، آنکھیں نیچی ہیں، جواب دینے کی سکت نہیں۔ اسی طرح کمان بنا کھڑا ہے۔ اگلا صفحہ پلٹ کر باباجی اس کا کان چھوڑ کر پیٹھ ٹھونکتے اور خوش ہو کر کہتے۔ "میرا ہینگ والا ہے لائق، لیکن پاپی پڑھتا نہیں مکے بازی پر جان دیتا ہے۔" پھر اس کی کاپی بند کر کے کہتے۔ "جا میرے لئے ٹھنڈے پانی کا ایک گلاس لا۔" اور زماں فخر سے سر اونچا کر کے دروازے کی طرف یوں بڑھتا جیسے کسی نے دوجہان کی دولت اسے بخش دی ہو۔



ایک مرتبہ سیما اور ساوتری پتہ نہیں کون سی کتاب لائبریری سے لینے گئیں تو لائبریرین نے انہیں بتایا کہ وہ کتاب تو دیر سے زماں صاحب کے پاس ہے۔ وہ سیدھی ہاسٹل پہنچیں میں رٹا لگانے میں مصروف تھا اور زماں حسبِ معمول رضائی چوڑائی کے رخ اوڑھے یوں ہی آنکھیں بند کئے لیٹا تھا۔ سیما نے اندر آ کر کہا۔ "زماں صاحب! وہ کتاب آپ کے پاس ہے؟"



زماں نے آنکھیں کھول کر جواب دیا۔ "اس میز پر پڑی ہے۔" اور پھر کروٹ بدل کر دیوار کی طرف منہ کر لیا۔ میں اپنی چارپائی سے اٹھ کر ان کے ساتھ کتاب تلاش کرنے لگا لیکن وہ نہ ملی۔ سیما نے پھر کہا۔ "مسٹر زماں! کتاب تو یہاں نہیں ہے؟"



زماں نے اسی طرح لیٹے لیٹے جواب دیا۔ "یہیں کہیں ہو گی۔ پرسوں تواسی میز پر پڑی تھی۔" سیما اور ساوتری نے اس بدتمیزی پر احتجاجا تلاش بند کر دی اور منہ پھلائے چلی گئیں۔



میں نے کہا۔ "یار عجیب احمق ہو۔"



اس نے کہا۔ "ہوں۔" اور پھر سو گیا۔



ایک مرتبہ جب کالج میں ڈرامے کی ریہرسل ہو رہی تھی تو زماں بھی وہاں پہنچ گیا۔ سیما پانی کے جگ کے پاس کھڑی تھی سلیم اپنا مکالمہ بول کر پانی سے حلق تر کرنے آیا تو سیما نے گلاس پر ہاتھ رکھ کر کہا۔ "اوں ہوں، باہر نل پر جا کر پانی پیجئے، پتہ نہیں کیسے کیسے لوگ ایک ہی گلاس میں پانی پیتے گئے ہیں۔" سلیم اس کی ہمدردی سے بے حد مرعوب ہوا اور آنکھوں ہی آنکھوں میں شکریہ ادا کر کے باہر نکل گیا۔



زماں نے کہا۔ "مجھے بھی پیاس لگی ہے۔ سیما نے پھر گلاس پر ہاتھ رکھ کر یہی کہا۔ زماں نے گلاس اس کے ہاتھ سے کھینچ کر جگ سے پانی انڈیلا اور غٹ غٹ پی گیا۔ سیما نے کہا۔ "ضدی کہیں کا۔"



زماں نے کہا۔ "وہمی کہیں کی۔" اور ایک مصنوعی ڈکار لے کر ہال سے باہر آ گیا۔ وائی ایم سی اے میں باکسنگ کا مقابلہ ہوا۔ ہمارے کالج کے علاوہ دوسرے کالجوں کے طلبہ بھی یہ مقابلہ دیکھنے آئے۔ زماں کا مقابلہ پنجاب رجمنٹ کے ایک کپتان سے ہوا۔ زماں ہار گیا رنگ سے باہر نکل کر اس نے سیما اور سلیم کو آپس میں باتیں کرتے دیکھا۔ ان کے قریب جا کر زماں نے سیما سے پوچھا۔ "مقابلہ پسند آیا؟"



"بہت!" سیما نے مسکرا کر کہا۔ "مان ٹوٹا! میں کوئی ہارا ہوں؟" اس نے اپنے خون آلود منہ اور چہرے پر پڑے ہوئے نیلوں کی طرف اشارہ کرتے ہوئے کہا۔ "یہ تمغے کامیابی کے بغیر تو نہیں ملتے نا سلیم صاحب!" سلیم صاحب کو یہ بات بہت ناگوار گزری۔ وہ سیما کو لے کر جلدی جلدی سیڑھیاں اتر گیا۔



سردیوں کی ایک تیرہ و تاہ رات کو بارہ بجے کے قریب وہ کمرے میں داخل ہوا۔ اس کے سر اور بازو پر پٹیاں بندھی تھیں اور ان سے خون رس رہا تھا۔ بتی جلنے سے میں جاگ اٹھا اور اسے اس حالت میں دیکھ کر حیران رہ گیا۔ "کیا ہوا؟" میں نے رضائی پرے پھینک کر پوچھا۔



"کچھ نہیں یار!" اس نے جیب سے سگریٹ نکال کر منہ میں دبائی اور ماچس میز پر پہلو کے بل کھڑی کر کے دائیں ہاتھ سے اس پر دیا سلائی رگڑنے لگا۔



میں نے کہا۔ "میں جلائے دیتا ہوں۔"



اس نے جھلا کر کہا۔ "آخر کیوں؟ کیا میں اپنی سگریٹ بھی خود نہیں سلگا سکتا؟"



میں نے پھر پوچھا۔ "تم زخمی کیسے ہو گئے؟"



اس نے ہنس کر کہا۔ "جیسے ہوا کرتے ہیں۔ میں حملے کے جواب کے لئے تیار نہیں تھا۔ وہ مجھ پر ایک دم پل پڑا اور چاقو سے کھچاک کھچاک کئی زخم لگا دئیے۔ پھر میں پٹی کروانے اسپتال چلا گیا۔ اسی لئے تو مجھے دیر ہو گئی اور یار! آج دیر سے آنے پر جواب طلبی بھی ہو گی اور جرمانہ بھی۔"



میں نے پوچھا۔ "مگر وہ تھا کون؟"



"مجھے کیا خبر۔" اس نے بستر پر لیٹتے ہوئے کہا۔ "ایسی تاریک رات میں کہیں شکل پہچانی جاتی ہے۔"



"وہ کچھ بولا نہیں؟" میں نے پوچھا۔



"بولا تھا۔"



"کیا کہتا تھا؟"



"میں نہیں بتاتا۔"



میں نے گالی دے کر کہا۔ "تو جا جہنم میں، تجھ سے پوچھتا ہی کون ہے۔"



اس پر وہ ہنسنے لگا اور تھوڑے تھوڑے وقفے کے بعد دیر تک ہنستا رہا۔ بتی بجھا کر اور اپنے بستر میں منہ سر لپیٹ کر میں جی ہی جی میں اسے گالیاں دیتا رہا۔ پھر میں نے رضائی سے منہ نکال کر پوچھا۔ "یار! تم نے اس کی آواز نہیں پہچانی؟"



اس نے جھلا کر کہا۔ "چاچا! میں نے پہلے کبھی اس کی آواز سنی ہوتی تو پہچانتا۔" پھر ہم میں سے کوئی نہ بولا۔



جب دوسرے دن کالج میں ہر ایک نے بار بار اس سے رات کے حادثہ کے متعلق پوچھنا شروع کیا تو اس نے تنگ آ کر ایک نوٹس لگا دیا کہ "پچھلی رات کسی شخص نے مجھے گھائل کیا۔ میں مقابلے کے لئے تیار نہیں تھا اس لئے گہرے زخم آئے پٹی اسی وقت کرائی گئی، اب روبصحت ہوں۔ براہِ کرم کوئی صاحب میری روداد نہ پوچھیں۔ میں اپنی داستان سنا سنا کر تھک گیا ہوں۔" اس کے نیچے اس نے موٹے حروف میں زماں خاں بقلم خود لکھ دیا۔



اس شام میں اسے سائیکل پر بٹھا کر پٹی کروانے اسپتال لے جا رہا تھا کہ راستے میں سیما مل گئی۔ اس نے ہمیں روک لیا اور زماں سے کہنے لگی۔ "مسٹر زماں! میں نے آج آپ کو پٹی بندھے دیکھا تھا لیکن اس کے متعلق پوچھنا مناسب نہیں سمجھا۔ کالج سے گھر لوٹتے ہوئے آپ کا اعلان پڑھا تو میرا جی بھی آپ کو تھکا دینے کو چاہا۔ بتائیے کیا ہوا تھا؟"



زماں نے سائیکل کی گدی پر ٹیک لگا کر کہا۔ "کوئی گیارہ بجے کے قریب جب میں اپنے کالج کے پچھواڑے آموں والی سڑک پر جا رہا تھا تو کسی نے میرا نام لے کر پکارا۔ میں رک گیا اور پیچھے مڑ کر دیکھا۔ متوسط قد کا ایک آدمی کمبل پہنے میرے پاس آیا۔ ذرا سی دیر رکا اور پھر ایک دم خنجر سے مجھ پر وار کیا جو میرے بائیں کندھے میں لگا۔ میں نے اس کی ٹھوڑی کو ہٹ کیا مگر چونکہ میرا کندھا زخمی ہو گیا تھا۔ اس لئے ضرب ٹھیک سے نہیں لگی۔ اس نے مجھے نیچے گرا لیا اور پوچھا۔ کیا تم سیما سے محبت کرتے ہو؟ میں نے کہا۔ "ہاں۔"



سیما نے تنک کر پوچھا۔ "آپ نے یہ کیوں کہا؟"



"وہ اس لئے" زماں نے گھنٹی پر انگلی بجاتے ہوئے کہا۔ "کہ اگر میں نہیں کہہ دیتا تو وہ چھوڑ دیتا اور سمجھتا کہ میں نے صرف جان بچانے کے لئے ایسا کیا ہے پھر اس نے خنجر اوپر اٹھا کر کہا۔ اس کا خیال چھوڑ دو نہیں تو تمہیں جان سے مار ڈالوں گا۔ میں نے جواب دیا کہ میں جان سے جائے بغیر اس کا خیال کیسے چھوڑ سکتا ہوں۔ یہ کہتے ہی میں نے پوری طاقت سے اسے پرے دھکیلا اور وہ دور جا گرا۔ سامنے کے چوبارے کی بتی جلی اور وہ بھاگ گیا۔



سیما اس کا جواب دئیے بغیر تیز تیز آنکھوں سے اسے گھورتی ہوئی آگے چلی گئی۔



راستے میں میں نے اس سے پوچھا۔ "تم نے یہ بات مجھے کیوں نہ بتائی؟"



اس نے جواب دیا۔ "چونکہ میرا اس سے کوئی تعلق نہیں تھا، اس لئے۔"



اس واقعے کے تھوڑے عرصے بعد مارچ کے مہینے میں ایک اور عجیب واقعہ رونما ہوا۔ اس وقت ہم لوگ اپنے کمروں کے دروازے کھلے چھوڑ کر اندر ہی سوتے تھے۔ آدھی رات کو کسی نے ہمارے کمرے کے دروازے سے لگ کر سوتے ہوئے زماں پر پستول کے دو فائر کئے۔ ٹیبل لیمپ کا شیڈ ٹوٹ گیا اور میز پر پڑی آکسفورڈ کی ڈکشنری کے بہت سے اوراق گولی چاٹ کر نکل گئی۔



چند دن بعد زماں ہوسٹل سے چلا گیا۔ پھر اس نے کالج آنا بند کر دیا اور مجھے اکیلا چھوڑ کر پتہ نہیں کہاں چلا گیا آج پورے بارہ سال اسی زماں نے کافی ہاؤس کی سیڑھیوں کے نیچے میری آنکھیں ہاتھ سے ڈھانپ کر گویا پوچھا تھا۔ "میں کون ہوں؟"



میں بنجارہ ہوٹل میں دیر تک اس کا انتظار کرتا رہا۔ سات بج گئے مگر وہ نہ آیا۔ میں اپنے کمرے سے باہر نکل کر برآمدے میں ٹہلنے لگا ہوٹل کے پھاٹک پر زماں ایک بیرے سے میرا پتہ پوچھ رہا تھا۔ میں لپک کر اس کے پاس پہنچا اور اسے اپنے کمرے میں لے آیا۔



گھنٹی بجا کر میں نے بیرے کو بلایا اور زماں سے پوچھا۔ "چائے پیو گے؟"



"نہیں۔" اس نے منہ پھاڑ کر جواب دیا۔



"آخر کیوں؟"



"بس نہیں۔"



جب اس نے "بس نہیں۔" کہا تو میں نے بیرے سے کہا۔ "جاؤ کوئی کام نہیں۔"



میں نے زماں کے قریب کرسی کھینچ کر اسے وہی خبر سنائی کے اس کے چلے جانے کے بعد سیما بھی کہیں روپوش ہو گئی اور آج تک اس کا کوئی کھوج نہ مل سکا۔



"لیکن وہ گئی کہاں یار؟" اس نے حیرت سے پوچھا۔ "اس کے ماں باپ نے تلاش بھی نہ کی؟"



"کی بھائی! بہت کی، مگر اس کا پتہ ہی نہ چلا۔"



"کمال ہے۔" اس نے اپنے کرتے کی جیب سے ایک بیڑی نکالی اور چوسنے لگا۔ میری طرف محبت بھری نگاہوں سے دیکھ کر کہنے لگا۔ جس رات مجھ پر کسی نے گولی چلائی۔ اس سے اگلے دن سیما مجھے لائبریری میں ملی۔ اس نے مجھے کہا کہ میں شام کو اسے آرام باغ میں ملوں۔ میں نے اس سے وجہ پوچھی تو اس نے اتنا کہا کہ شام کو بتاؤں گی۔ شام کو ہم کرکٹ گراؤنڈ سے پرے درختوں کے ایک جھنڈ میں بیٹھ گئے۔ سیما نے کہا۔ "زماں! اگر میں تم سے ایک چیز مانگوں تو دو گے؟" میرے منہ سے پتا نہیں کیوں "ضرور" نکل گیا۔ اس نے روہانسی ہو کر کہا۔ مجھے اپنی زندگی دے دیجئے۔ میں نے بازو پھیلا کر جواب دیا۔ "لے لو" تو اس نے کہا۔ "میں اسے لے جا کر جہاں چاہوں رکھوں؟" میں نے کہا۔ "جو چیز تمہاری ہے اس کے رکھ رکھاؤ میں داخل والا میں کون؟" پھر اس کی آنکھوں میں آنسو تیرنے لگے اور وہ ہاتھ باندھ کر بولی۔ یہاں سے چلے جائیے اپنے گاؤں یا کہیں اور وہ لوگ آپ کو مار ڈالیں گے۔۔۔۔۔۔ آپ کو۔۔۔۔۔۔۔ آپ کو۔۔۔۔۔۔۔ پھر وہ سسکیاں بھر کر رونے لگی۔ میں نے کہا۔ "یہ مجھ سے نہ ہو سکے گا۔ میرے حملہ آور سمجھیں گے میں ڈر کر بھاگ گیا ہوں، میرے دوست کہیں گے میں بزدل تھا اور باکسنگ میں مجھ سے ہارے ہوئے حریف کہیں گے۔ وہ اب ہوتا تو۔۔۔۔۔۔ میں یہاں سے نہیں جاؤں گا سیما! خواہ کچھ بھی کیوں نہ ہو جائے تم مجھے اس بات پر مجبور نہ کرو۔" اس نے کہا۔ "تم نے وعدہ کیا تھا اور میں اس کی شہ پر اتنی سی چیز کی فرمائش کی ہے۔ اب تم اس چیز پر اپنا وعدہ قربان کر رہے ہو؟ میں نے تو سنا تھا کہ تمہارے وعدے کبھی نہیں ٹوٹتے۔" میں نے سیما سے وعدہ کر لیا تھا کہ اپنے گاؤں تو نہ جاؤں گا پر بمبئی چلا جاؤں گا۔ وہاں میری برادری کے چند افراد سودی روپے کا لین دین کرتے تھے۔ میں تمہیں بتائے بغیر ان کے پاس پہنچ گیا۔ دن رات مجھے ایک یہی خیال کھائے جا رہا تھا کہ لوگ کیا کہیں گے کہ موت سی چیز سے ڈر کر بھاگ گیا۔ میں نے سیما کو ایک خط لکھا کہ بمبئی کی زندگی سے تنگ آ گیا چکا ہوں اور واپس آنا چاہتا ہوں۔ اب مجھے وعدے کا ذرا بھی پاس نہیں۔ اگر زندگی میں ایک وعدہ ایفا نہ ہو سکا تو کون سی قیامت آ جائے گی۔ میں تمہارے خط کا ایک ہفتے تک انتظار کروں گا اور اس کے بعد میں پھر تمہارے پاس پہنچ جاؤں گا۔ چار دن گزر گئے خط نہ آنا تھا نہ آیا۔ پانچویں دن سیما خود میرے پاس پہنچ گئی۔ اس نے مجھے کالج کی کتنی ہی دلچسپ خبریں سنائیں۔ تمہارے متعلق بتایا کہ تم نے ایک نیولا پال لیا ہے اور اسے چھپا کر کلاس میں لے آتے ہو۔ باباجی کے بارے میں بتایا کہ میرا نام لے کر بار بار کہتے ہیں کہ وہ پاپی بہت یاد آتا ہے۔ پتہ نہیں کہاں چلا گیا۔ خدا جانے ہم کو یاد بھی کرتا ہے یا نہیں۔ پھر سیما نے کہا کہ میں اس لئے آئی ہوں کہ تم اپنا وعدہ نبھا سکو۔ اب میں عمر بھر تمہارے ساتھ رہوں گی اور تمہیں اپنے قول پر قائم رکھوں گی۔"



"مجھے کسٹم میں ایک معمولی سی نوکری مل گئی اور بھنڈی بازار کی اسی گلی میں ہماری شادی ہو گئی لیکن یار وہ بجھی بجھی سی رہتی اور جب میں دفتر میں ہوتا تو روتی بھی رہتی۔ شام کو اس کی آنکھیں سوجی ہوئی ہوتیں اور وہ چہرے پر مصنوعی مسکراہٹیں پھیلا پھیلا کر مجھ سے باتیں کرتی۔ پھر ایک دن پتہ نہیں اسے کیا ہو گیا کہ میرے پیچھے پڑ گئی کہ بمبئی چھوڑ کر کہیں اور دور نکل چلو۔ یوں تو یار میں رات کو اس کے ساتھ تاش کھیل کر اس کے سارے روپے جیت لیا کرتا تھا اور کبھی واپس نہ کرتا۔ پر مجھے اس کے دل کا بڑا خیال تھا۔ اینگلو ایرانین آئل کمپنی میں مستریوں کی جگہ خالی تھی۔ میں نے عرضی دے دی۔ انتخاب ہوا اور ہم آبادان پہنچ گئے اور یار! اب آبادان کی باتیں سناؤں گا تو رات بیت جائے گی مگر کہانی ختم نہ ہو گی۔ وہاں باکسنگ اور ڈائی نمیکس نے بڑا کام دیا۔ مائیکل صاحب ہر مہینے باکسنگ کا ایک مقابلہ کراتے اور میری گیم ضرور دیکھتے۔ ایک سال کے اندر اندر میں ڈپٹی انجینئر ہو گیا۔ سیما کے بڑے ٹھاٹ تھے۔ اس نے ساری ہندوستانی اخباریں اور رسالے اپنے نام جاری کرا رکھے تھے۔ اپنے بنگلے کے باغیچے میں بید کی کرسی ڈال کر دیر تک مطالعہ کرتی رہتی۔ مستریوں اور فٹروں کی بیویاں اور بچے اس کے گرد گھیرا ڈالے اسے طرح طرح کی باتیں سنایا کرتے۔ اس دوران میں ہم نے شاید ہی کوئی فلم چھوڑی ہو۔ ہر روز سینما کا چکر ہو جاتا تھا۔ کبھی کبھار ہم ناراض بھی ہو جاتے تھے لیکن ہر بار میں ہی اسے مناتا۔ وہ اپنے ابا اور امی کو یاد کر کے بہت رویا کرتی تھی۔ مجھ سے یہ بات پتا نہیں کیوں برداشت نہ ہوتی اور یہیں سے جھگڑا شروع ہو جاتا۔ آبادان کی زندگی میں صرف ایک بار اس نے مجھے منایا وہ بھی غیر ارادی طور پر۔ تمہاری تصویر اخباروں میں چھپی تھی وہ اس کی بھی نظر پڑی۔ میں اس وقت ریفائنری کے ایک ہزار فٹ اونچے کولنگ ٹینک پر بیٹھا سرکٹ دیکھ رہا تھا، کہ سیما ٹرالی پر چڑھ کر اوپر میرے پاس پہنچ گئی۔ میں اسے دیکھ کر حیران رہ گیا۔ وہ ان دنوں روٹھی ہوئی تھی اور یہ پہلا موقع تھا کہ وہ بنگلے سے ریفائنری اور پھر فرش سے اتنی اونچی چوٹی پر چڑھ آئی تھی۔ میں سرکٹ کا معائنہ مستریوں پر چھوڑ کر اس کے ساتھ سوار ہو گیا۔ ٹرالی آہستہ آہستہ نیچے اترنے لگی۔ میں جنگلے کے ایک کنارے بیٹھ گیا تو اس نے میری آستین پکڑ کر کھینچی۔ میں کچھ بولا نہیں۔ پھر اس نے میری کلائی پکڑ لی۔ مجھے اپنی طرف کھینچا اور بولی۔ یہاں نہ بیٹھو۔ میں نے کہا۔ تم تو مجھ سے بولنا ہی نہیں چاہتیں یہاں سے کیوں اٹھاتی ہو؟ اس نے میری دونوں کلائیاں پکڑ کر اپنی طرف کھینچیں اور میرے ساتھ چمٹ کر بولی۔ تم سے نہ بولوں گی تو اور کس کے ساتھ بولوں گی۔ ٹرالی زمین پر پہنچ گئی اور سارے مستریوں اور مزدوروں سے بے خبر وہ مجھ سے اسی طرح چمٹی رہی۔



"ہماری شادی کے پورے چھ سال بعد سہیل پیدا ہوا اور سیما کا اس سے دل لگ گیا۔ اس کے بعد شاید ہمارے درمیان کوئی جھگڑا نہیں ہوا۔ اور یار! میں نے تم سے کہا نا کہ یہ لڑکیاں عجیب بادشاہ ہوتی ہیں۔"



میں نے پوچھا۔ "سیما اب کہاں ہے؟"



زماں نے جواب دیا۔ پچھلے دسمبر کی ایک شام سہیل اپنے کونونٹ سے ڈرامہ دیکھ کر آیا تو راستے میں اسے بڑی سردی لگی۔ گھر آ کر اس نے اپنی ممی سے کہا مجھے گرم دودھ پلاؤ تو اس نے یہ سوچ کر کہ باورچی دیر لگائے گا خود ہی ایک پیالے میں دودھ ڈال کر اسے اپنے ہیٹر پر رکھ کر پلگ جو لگایا تو اسے شدید برقی صدمہ پہنچا۔ رات تک سارے ڈاکٹر اس کے گرد جمع رہے لیکن وہ جاں بر نہ ہو سکی۔ سہیل کو اپنی ممی کی موت کا بہت صدمہ ہوا۔ وہ اسی دن سے بیمار ہے کہ سیما کی موت کے بعد مجھے اپنے معاہدے کے مطابق ایک سال اور وہیں رہنا پڑا اور اس عرصے میں سہیل کی حالت بد سے بدتر ہو گئی اور سچی بات تو یہ ہے کہ سیما کے بعد میں اس پر پوری توجہ نہ دے سکا۔ اس دوران میں خوب جی بھر کر برج کھیلی اور سیما کا جمع کیا ہوا روپیہ ہارتا رہا اور اب مجھے یہاں آئے پورا ایک مہینہ بھی نہیں ہوا۔ سہیل کی حالت اب بالکل بگڑ چکی ہے۔ ڈاکٹر نے اسٹرپٹومائی سین کے ٹیکے تجویز کئے ہیں اور آج دوپہر میں اسی کا پرمٹ لینے جا رہا تھا کہ تم مل گئے۔"



"میں نے پوچھا۔ "پرمٹ مل گیا؟"



"ہاں۔" اس نے اپنے کرتے کی بغلی جیب میں ہاتھ ڈال کر خاکی رنگ کا ایک کاغذ نکال کر دکھایا اور بولا۔ "اب تو دکانیں بند ہو گئی ہوں گی صبح ٹیکے خریدوں گا۔"



میں نے کہا۔ "الفنسٹن اسٹریٹ میں ابھی بہت سی دکانیں کھلی ہوں گی۔ ابھی چل کر کیوں نہ لے لیں۔"



زماں نے کہا۔ "اب کل ہی لوں گا۔"



"کل کیوں؟" میں نے پوچھا۔



"بس یار! آج نہیں لوں گا۔"



"نہیں کیوں؟"



"نہیں لوں گا یار! کیوں کیا؟"



"پیسے نہیں؟" میں نے پوچھا۔



"ہیں۔" اس نے خوف زدہ ہو کر کہا۔



"دکھاؤ۔"



"نہیں دکھاتا۔"



میں نے کہا۔ "اچھا تمہاری مرضٰ، یہ کوئی نئی بات تو نہیں۔ تم ہمیشہ سے ضدی اور اپنی ہٹ کے پکے رہے ہو۔ بچے کی جان کے لالے پڑے ہیں اور تم اپنی وضعداری نبھا رہے ہو۔"



اس نے اس بات کا کوئی جواب نہ دیا اور بولا۔ "اچھا اب چلتا ہوں کل تم سے ملوں گا۔ دس گیارہ بجے کے قریب۔"



وہ چلا گیا تو میں نے اپنے بٹوے سے سو روپے کا ایک نوٹ نکالا اور پڑیا بنا کر مٹھی میں چھپا لیا۔ پھر میں تیزی سے اس کے پیچھے گیا۔ وہ ہوٹل کے پھاٹک کے پاس ایک دیا سلائی خرید رہا تھا۔ میں نے کہا۔ "ظالم! اتنی لمبی رات درمیان میں ہے۔ گلے تو مل لو۔" جب وہ مجھ سے بغل گیر ہوا تو میں نے سو روپے کا نوٹ چپکے سے اس کی بغلی جیب میں ڈال دیا۔



تھوڑی دور اس کے ساتھ چل کر میں واپس اپنے ہوٹل میں آ گیا اور بیرے سے کہا کہ اگر کوئی صاحب مجھ سے ملنے آئیں تو انہیں کہہ دینا کہ میں یہ ہوٹل چھوڑ کر چلا گیا ہوں اور دیکھو صبح سات بجے ایک وکٹوریا لا کر مجھے جگا دینا میں صبح کی گاڑی سے واپس جا رہا ہوں۔" یہ کہہ کر میں اپنے کمرے میں آیا زماں کے نام ایک خط لکھا اور اسے میز میں ڈال کر سو گیا۔



صبح ساتھ بجے بیرے نے دروازہ کھٹ کھٹانا شروع کر دیا میں نے کہا۔ "جاگ گیا ہوں بھئی تم جاؤ۔"



مگر بیرے نے شاید میری آواز نہیں سنی۔ اسی طرح دروازہ پیٹے چلا گیا۔ جھلا کر میں بستر سے اٹھا اور دروازہ کھول دیا۔ سامنے زماں کھڑا بیڑی پی رہا تھا۔ اس نے ہنس کر کہا۔ "یار عجیب گھوڑے بیچ کر سوتے ہو۔ اس عمر میں ایسی نیند اچھی نہیں ہوتی۔ بھلے مانس صبح اٹھ کر اللہ کا نام لیا کرو۔"



میں نے خفت مٹاتے ہوئے کہا۔ "بھائی! رات کو دیر تک جاگتا رہا۔ اسی لئے آج دیر سے اٹھا ہوں ورنہ اب تو کالج کا وہ لونڈا نہیں رہا۔ "پھر میں نے اس کے ہاتھ سے بیڑی لے کر یوں ہی ایک دو کش لگائے اور پوچھا۔ "سہیل کیسا ہے؟"



اس نے مسکرانے کی کوشش کی اور بھرائی ہوئی آواز میں بولا۔ "یار! وہ بھی اپنی ممی سے جا ملا۔" پھر اس نے اپنے کرتے کی جیب میں ہاتھ ڈالا اور دامن الٹ کر کہا۔ "یار! ذرا دیکھنا۔ کل رات یہاں سے جاتے ہوئے کسی صاحب زادے نے ہماری جیب کاٹ لی جیسے ہم جیبوں میں نوٹ ہی تو ڈالے پھرتے ہیں۔ سالے کو اسٹرپٹومائی سین کے پرمٹ اور تین آنے کے سوا کیا ملا ہوگا۔" کٹی ہوئی جیب سے اس کی زرد زرد انگلیاں چھپکلیوں کے سروں کی طرح باہر جھانک رہی تھیں۔















******



ٹائپنگ:  ملک بلال بھائی - اردو محفل

بشکریہ : اردو محفل







مئی 27, 2016

 ادب, اردو ادب, اشفاق احمد, افسانہ, منتخب افسانے, نثر 
رنگ باتیں کریں اور باتوں سے خوشبو آئے - ایک سدا بہار غزل






غزل








رنگ باتیں کریں اور باتوں سے خوشبو آئے




درد پُھولوں کی طرح مہکیں، اگر تو آئے








بھیگ جاتی ہیں اِس اُمّید پر آنکھیں ہر شام 




شاید اِس رات وہ مہتاب، لبِ جُو آئے








ہم تیری یاد سے کترا کے گزر جاتے، مگر




راہ میں پُھولوں کے لب، سایوں کے گیسو آئے








وہی لب تشنگی اپنی، وہی ترغیبِ سراب 




دشتِ معلوم کی ہم آخری حد چُھو آئے 








سینے وِیران ہُوئے، انجمن آباد رہی 




کتنے گُل چہرے گئے، کتنے پری رُو آئے








آزمائش کی گھڑی سے گزر آئے، تو ضیا




جشنِ غم جاری ہوا، آنکھ سے آنسو آئے








ضیا جالندھری









مئی 25, 2016

 سدا بہار نظمیں, ضیا جالندھری, غزل, غزلیات, منتخب کلام 
افسانہ : سفید بھیڑ






سفید بھیڑ




محمداحمد​





کلیِم کو نہ جانے کیا تکلیف ہے۔



وہ اُن لوگوں میں سے ہے جو نہ خود خوش رہتےہیں نہ دوسروں کو رہنے دیتے ہیں۔ 



18 تاریخ ہو گئی ہے اور مجھے ہر حال میں 25 سے پہلے پہلے احمر کی فیس جمع کروانی ہے۔ پیسوں کا بندوبست بھی سمجھو کہ ہوگیا ہے لیکن بس ایک کانٹا اٹکا ہوا ہے اور وہ ہے کلیم۔ 







امداد حسین کے روز فون آ رہے ہیں ۔ وہ ہر روز پوچھتا ہے کہ میرے کام کا کیا بنا ۔ اب میں اُسے کیا کہوں کہ کلیم اُس کی فائل پر سانپ بنا بیٹھا ہے۔ کم بخت نہ خود چین سے جیتا ہے اور نہ ہمیں جینے دیتا ہے۔











میں ایک سرکاری محکمے میں ملازم ہوں ۔ آپ کو تو پتہ ہے کہ سرکاری ملازمین کی تنخواہ کتنی ہوتی ہے۔ یہ تو وہ چادر ہے کہ سر پر اوڑھو تو پیر تو کیا گھٹنے تک کھل جاتے ہیں۔ اوپر سے یہ ایمانداری کا ٹھیکیدار ہم پر مسلط ہو گیا تھا ۔ بندہ آخر کرے تو کیا کرے۔ ارے بھئی اوپر تو بندہ جب جواب دے گا تب دے گا، یہاں تو سکون سے جینے دو۔ 







امداد حسین ایک کنٹریکٹر ہے ، جو سرکاری اداروں میں ٹھیکے پر محتلف نوعیت کے کام کرتا ہے۔ وہ اس میدان کا پرانا کھلاڑی ہے سو جانتا ہے کہ سرکاری محکمے سے کام کیسے لیا جاتا ہے اور کس طرح کا کام کرکے دیا جاتا ہے۔ افسر سے لے کر چپراسی تک سب کو کیسے خوش رکھا جائے یہ امداد حسین اچھی طرح سمجھتا ہے۔ پھر ہم تو کہتے ہیں کہ اچھا آدمی وہی ہوتا ہے جو مل مِلا کر کھائے اور امداد حسین سب کی خدمت کرنے میں کوئی کسر نہیں چھوڑتا۔ 







کلیم ہمارے ہاں بطور سروئیر کام کرتا ہے۔ بلکہ کام بھی کیا کرتا ہے اُلٹا کام روک کر بیٹھ جاتا ہے۔ میں تو ایک چھوٹا سا ملازم ہوں اُس سے تو بڑے بڑے افسر تنگ ہیں لیکن نہ جانے کیا اڑچن ہے کہ اُس کا پتّہ ابھی تک صاف نہیں کر سکے ۔ 







بہر حال ماجرہ کچھ یوں ہے کہ امداد حسین کے ایک بڑے پروجیکٹ کی ادائیگی ہمارے محکمے کی طرف سے ہونی ہے اور چونکہ یہ حتمی ادائیگی ہے سو اُس سے پہلے پروجیکٹ سروے رپورٹ اور سٹسفکشن نوٹ کا تیار ہونا ضروری ہے۔ یوں تو سب دستاویزات تیار ہیں لیکن کلیم بطور سروئیر اُس پر دستخط کرنے پر راضی نہیں ہے ۔ اُس کے حساب سے پروجیکٹ پر غیر معیاری مٹیریل استعمال کیا گیا ہے اور معاہدے کی بہت سی شقوں کو سراسر نظر انداز کر دیا گیا ہے ۔ اس الو کے پٹھے سے کوئی یہ پوچھے کہ سرکاری محکمے میں کام ایسے نہیں ہوگا تو کیسے ہوگا۔ اب مسئلہ یہ آن کھڑا ہوا ہے کہ سروئیر کے دستخط کے بغیر ادائیگی ممکن نہیں ہے ۔ 







میں کلیم سے خود بھی ملا اور اُسے سمجھایا کہ بھائی تیرے باپ کا کیا جا رہا ہے اُلٹا کچھ نہ کچھ مل ہی جائے گا تیرے بچوں کے ہی کام آئے گا۔ لیکن اُس کی کھوپڑی میں بُھس بھرا ہے۔ سمجھنے کے بجائے وہ اُلٹا مجھے لیکچر دینے لگا۔ اُس کی بکواس سننے کی تاب مجھ میں نہیں تھی سو اُس پر لعنت بھیج کر چلا آیا لیکن یہ بات میرے دل میں پھانس کی طرح چبھ گئی ۔







جیسا کہ میں نے بتایا کہ مجھے ہر حال میں 25 تاریخ تک احمر کی فیس جمع کروانی ہے اور تنخواہ میں سے اتنی بڑی رقم نکالنا ممکن نہیں ہے۔ میں نے احمر کو ایک بہت ہائی اسٹینڈرڈ کے اسکول میں داخل کروایا ہے یہ شہر کی معروف اسکول چین ہے اور کیمبرج سسٹم سے وابستہ ہے۔ گو کہ اس کی فیس اور دیگر اخراجات میری آمدنی سے لگّا نہیں کھاتے لیکن بچوں کے مستقبل پر تو سمجھوتہ نہیں کیا جاسکتا ۔ میں اپنے بیٹے کو کامیاب دیکھنا چاہتا ہوں اور گلی محلے میں بنے دو دو ٹکے کے اسکول میں پڑھ کر تو یہ ممکن نہیں ہے۔ 







کلیم کو ہی دیکھ لو ، سالے نے مر کھپ کے انجینیرنگ کی ڈگری لی ۔ اس کا باپ اس کی فیس دے دے کر مر گیا ۔ اب وہی حرکت یہ بے وقوف بھی کر رہا ہے ۔ یعنی وہی تھرڈ کلاس نوکری اوپر سے ایمانداری کا بخار ۔مزے کی بات یہ ہے کہ اب اس کے بچے دو کمرے کے اسکول میں پڑھ رہے ہیں ۔ اِن لوگوں کی نسلیں ایسے ہی ذلیل ہوتی رہیں گی لیکن عقل نہیں آئے گی۔ 








*****​





بہرحال حل تو ہر مسئلے کا موجود ہوتا ہے۔ بس تلاش کرنے والا ہونا چاہیے۔ سو میں نے کچھ ہمت کی اور حل نکل ہی آیا ۔



میرا پلان سادہ سا تھا۔ آج صبح میں گاڑی کے بجائے بائیک لے کر نکلا۔ دفتر آنے کے لئے میں گاڑی استعمال کرتا ہوں لیکن گھر کے چھوٹے موٹے کاموں کے لئے بائیک استعمال کرتا ہوں۔ لیکن آج چونکہ 'اسپیشل ڈے' تھا سو آج بائیک پر آنا ضروری تھا ۔ ہاں البتہ کچھ جلدی نکلنا پڑا کہ 'شکار' پر جانے کے لئے جلدی ہی نکلنا ہی پڑتا ہے۔ 







سیاہ شیشے والے سُرخ ہیلمیٹ میں میری شناخت صرف ایک بائیکر کی حیثیت سے ہی ہو سکتی تھی۔ میرا وقت کا اندازہ بھی ٹھیک ہی نکلا۔ بامشکل دو چار منٹ انتظار کرنے پر مجھے وہ گھر سے نکلتا نظر آ یا ۔ اُس نے سفید قمیض پہنی ہوئی تھی اور اُس کا نیلا ہیلمیٹ بائیک کی ٹنکی پر رکھا ہوا تھا ۔ اندھا کیا چاہے ، دو آنکھیں۔ دو گلیاں کراس کرنے کے بعد ہم مین روڈ پر آگئے یہاں ٹریفک کی رفتار نسبتاً زیادہ تھی۔ میں اُس کی بائیک کے پیچھے تھا۔ موقع مناسب دیکھ کر میں نے ایکسیلریٹر پر دباؤ بڑھایا اور تیزی سے اُس کی بائیک کے عین پیچھے پہنچ کر اپنا اگلا وہیل اُس کے پچھلے وہیل پر ٹچ کرتے ہوئے بائیں طرف ہلکا سا جھٹکا دے دیا۔ 







وہ نہ جانے کن خیالوں میں کھویا ہوا تھا کہ میرا ہلکا سا اشارہ بھی اُس کے لئے کافی رہا۔ اُس کی گاڑی جھولتی ہوئی آگے چلتے چھوٹے ٹرک سے ٹکرائی اور اُس کا سر ٹرک کے دیسی ساختہ ڈھالے سے ٹکرا گیا۔ تاہم 'اس کام ' میں 'ناتجربے کاری ' کے باعث میں بھی سڑک پر گر گیا۔ یہ اچھا ہوا کہ میرا ہیلمیٹ نہیں اُترا۔ چونکہ میں باقاعدہ زخمی نہیں ہوا تھا سو آنے والے ہمدردوں اور تماش بینوں کی ساری توجہ 'اُس' کی طرف ہی تھی اور یہ موقع میرے لئے غنیمت تھا۔ میں لنگڑاتا ہوا اُٹھا اور کپڑے جھاڑنے کے بجائے بائیک پر بیٹھ کر تقریباً اُڑنے کی رفتار سے نکل گیا۔ شاید کچھ لوگ مجھے آواز دے رہے تھے لیکن میں نے مُڑ کر نہیں دیکھا۔ یوں ہمارے ہاں اس صورتحال میں یہ سب کوئی نئی بات نہیں تھی۔ کسے پتہ تھا کہ یہ ایکسیڈینٹ اتفاقی نہیں تھا۔ میری بائیک کی چھوٹی سی نمبر پلیٹ پر لتھڑی مٹی بھی کسی کے لئے نئی بات نہیں ہوگی کہ موٹر سائیکل کا نمبر پڑھ لینا کبھی آسان نہیں ہوتا۔ 







باقی 'سیٹنگ' مشکل نہیں ہے۔ کلیم کی غیر موجودگی میں الطاف صاحب کسی نہ کسی طرح ایڈیشنل چارج لے ہی لیں گے اور پھر امداد حسین سمیت ہم سب کا ہی بیڑہ پار لگ جائے گا کہ اصل کانٹا تو نکل ہی گیا ہے۔ 








*****​







آپ سوچتے ہوں گے کہ میں بھی کیسا سفاک ہوں، کتنا ظالم ہوں۔ لیکن سچی بات تو یہ ہے کہ میں اتنا بُرا بھی نہیں ہوں۔ اگر کلیم اتنی ہٹ دھرمی نہیں دکھاتا تو نوبت یہاں تک نہیں پہنچتی۔ کلیم کے ساتھ جو بھی ہوا اُس کا دکھ مجھے بھی تھا تاہم اس میں قصور سراسر کلیم ہی کا تھا۔ ایکسیڈینٹ کے دوسرے دن اپنا فرض سمجھتے ہوئے میں نے اُس کے لئے ایک قیمتی اور حسین پھولوں کا گلدستہ بنوایا اور کلیم سے ملنے ہسپتال پہنچا ۔ آخر کو وہ میرا دفتری ساتھی تھا ۔ 







میں پہنچا تو کلیم دواؤں کے زیرِ اثر سویا ہوا تھا۔ یہ اچھا ہی ہوا کہ شاید اُس وقت کلیم سے آنکھیں ملانا اور بات کرنا میرے لئے اتنا آسان نہیں ہوتا۔ میں نے کلیم کی اہلیہ سے اُس کی خیریت پوچھی۔ اُس کے صرف سر پر ہی چوٹ لگی تھی اور کچھ ٹانکے وغیرہ آئے تھے ۔ باقی جسم متاثر نہیں ہوا تھا۔ 







رسمی کلمات کے بعد میں نے اجازت چاہی اور چلتے وقت ایک معقول رقم کا لفافہ اُس کی اہلیہ کے ہاتھ میں تھما دیا کہ کلیم کے علاج معالجے میں خرچ کر لیں اور اُسے کچھ کہنے کی مہلت دیے بغیر نیچے اُتر آیا۔ سچی بات تو یہ ہے کہ ایسے وقت پر مالی سہارا بڑا اہم ہوتا ہے۔ یہ بات البتہ دگر ہے کہ مجھے بھی یہ کام کرکے کافی سہارا ملا اور اگر مجھے کوئی پچھتاوا تھا بھی تو وہ رفع ہو گیا۔ 







ہسپتال کے مین گیٹ سے نکل کر میں باہر آیا تو امداد حسین گاڑی میں میرا منتظر تھا۔ امداد حسین کو تو یہ تک نہیں پتہ تھا کہ کلیم کے اس حال پر پہنچنے کی ایک وجہ وہ بھی ہے۔ تاہم کلیم کے ایکسیڈینٹ کا سُن کر امداد حسین نے پیشگی ہی وہ پیسے دے دیے تھے، جو اگر کلیم کو دیے جاتے تو وہ کبھی نہ لیتا۔ بے وقوف جو ہوا۔ 







ویسے میں سوچتا ہوں کہ کلیم خوش قسمت ہی تھا ورنہ ایکسیڈینٹ میں تو لوگ جان سے بھی چلے جاتے ہیں۔








*****​





اپریل 05, 2016

 اردو ادب, افسانہ, افسانہ از محمد احمد, محمد احمد, میری تحریریں, نثر 
یاد آتے رہنا بس ۔۔۔ 






غزل








یاد آتے رہنا بس




دل دُکھاتے رہنا بس








اور کام کیا تم کو




آزماتے رہنا بس








دل پہ گرد کتنی ہو




چمچماتے رہنا بس








زندگی یہی تو ہے




مسکراتے رہنا بس








حالِ دل رہے دل میں




گنگناتے رہنا بس








سیکھنا ہر اچھی بات




اور سکھاتے رہنا بس








بات بات پر ہنسنا




اور ہنساتے رہنا بس








دل شکستہ کوئی ہو




دل بڑھاتے رہنا بس








دل کے ساز پر اکثر




گیت گاتے رہنا بس








محمد احمدؔ​





مارچ 03, 2016

 اردو ادب, اردو شاعری, چھوٹی بحر, شاعری, غزل, غزلیات, محمد احمد کی غزل, میری شاعری 
افسانہ : موم کی مریم ۔ جیلانی بانو






موم کی مریم




جیلانی بانو








"موم کی مریم" جیلانی بانو ہی کا نہیں، اردو افسانے کا بھی ایک آبرو مند نمائندہ ہے۔ جیلانی بانو 1935ء میں حیدرآباد دکن میں پیدا ہوئیں، جہاں ان کے والد شاعر حیرت بدایونی بہ سلسلۂِ ملازمت مقیم تھے۔ دسمبر 1953ء میں پہلا افسانہ لکھا۔ اس کے بعد سے آج تک مسلسل لکھ رہی ہیں اور پاکستان اور بھارت کے معروف ادبی رسائل لے لئے لکھتی ہیں۔ افسانوں کا پہلا مجموعہ "روشنی کے مینار" 1958ء میں شائع ہوا۔ اس کے بعد دو اور مجموعے "نروان" اور نغمے کا سفر" شائع ہوئے۔ تین ناولٹ "جگنو اور ستارے" 1964ء میں اور ایک ناول "ایوانِ غزل" 1977ء میں شائع ہوا۔ متعدد ڈرامے بھی لکھے۔ "موم کی مریم" پہلی مرتبہ رسالہ اور ادب لطیف (لاہور) میں چھپا تھا۔
















آج بھی اندھیرے میں لیٹا میں خیالی ہیولوں سے کھیل رہا تھا۔








اور جب بھی اندھیرا چھا جاتا ہے۔ تم نہ جانے کہاں سے نکل آتی ہو۔ جیسے تم نے تاریکی کی کھوکھ سے ہی جنم لیا ہو۔ اور مجبورا مجھے جلے ہوئے سگریٹ کی راکھ کی طرح تمہیں بھی زمین پر جھٹک دینا پڑتا ہے۔








میں نے کبھی تمہارے سامنے ہاتھ نہیں پھیلائے۔ کبھی تمہارے اوپر نظمیں نہیں لکھیں۔ کبھی تمہاری یاد میں تارے نہیں گنے۔ پھر کیوں تمہیں یاد کئے جاؤں۔۔۔۔۔؟








زندگی میں تم سے اتنی دور رہا کہ کبھی اس رنگ و بو کے سیلاب میں غرق نہ ہو سکا جو تمہارے چاروں طرف پھیلا ہوا تھا۔ ہمارے بیچ میں جھوٹی عقیدت اور مضحکہ خیز احترام کی خلیج حائل رہی۔ پھر آج تم اپنی آہوں اور سسکیوں سے کون سے دبے ہوئے جذبے جگانا چاہتی ہو۔۔۔۔۔؟






آج صبح عائشہ کے خط سے مجھے تمہاری موت کی خبر مل چکی ہے مگر میں اس موت پر اظہار افسوس نہ کر سکا۔ روزانہ جانے کتنے بادل بنا برسے گزر جاتے ہیں۔ کتنے نغے ساز کے اندر ہی دم توڑ دیتے ہیں۔ کتنے انسان ایک لمحہ کی خوشی ڈھونڈتے ڈھونڈتے مر جاتے ہیں۔ پھر تمہاری موت تو میرے سامنے کتنی بار ہو چکی ہے۔ اگر مادی طور پر تم چلتی پھرتی نظر آتی تھیں۔ بالکل اسی طرح جیسے آج میرے کمرے میں آ بیٹھی ہو۔








جب سے عائشہ کا خط پڑھا ہے میرے خیالات کٹی ہوئی پتنگ کی طرح ڈولتے پھرتے ہیں اور نہ جانے کیوں بہت سی دھندلی دھندلی یادیں جھلملانے لگی ہیں اور اندھیرے اجالے میں بہت سے چہرے غلط ملط ہو گئے ہیں۔








مگر اس وقت تمہارے خیالی وجود سے باتیں نہیں کر رہا ہوں کیوں کہ تمہاری جانی پہچانی سسکیاں مجھ کو تمہاری موجودگی کا یقین دلا رہی ہیں تو میں اسے واہمہ کیسے تصور کر سکتا ہوں۔۔۔۔۔؟








تمہارا اور اندھیرے کا ہمیشہ کا ساتھ رہا ہے۔ تم زندگی بھر جہاں جہاں بھی گئیں چراغ گل ہوتے گئے۔ تاریکی کے حلقے تمہیں اپنے گھیرے میں اسیر کئے رہے۔ جس طرح مریم کی تصویر کے گرد مصور نے نورل کا ہالہ کھینچ دیا ہے۔ عصمت، تقدس اور معصومیت کی لکیریں جن کے اندر پاک مریم کی روح کو محصور کر دیا گیا ہے۔




اس وقت بھی جب تمہارے سیاہ مستقبل کی طرح کمرے میں تاریکی چھائی ہوئی ہے۔ تمہارے آنسو یوں چمک رہے ہیں۔ جیسے پر پرامید بحرین نے دریا کی سطح پر چراغوں کی قطار چھوڑ دی ہو۔ میرے کمرے میں تمہارے آنسوؤں نے اجالے کی امید قائم کر رکھی ہے۔۔۔۔۔ ہم مشرق کے مرد صدیوں سے اپنی عیش گاہوں میں تمہارے اشکوں سے چراغاں مناتے آئے ہیں۔۔۔۔۔








تمہارے متعلق لوگوں نے جو کہانیاں مشہور کر رکھی تھیں وہ بالکل سطحی تھیں اور اسی لئے میں نے حقیقت کی سطح پر اتر کر تمہیں سمجھنا چاہا تھا۔۔۔۔۔ تم کیا تھیں! اماوس کی رات کو ٹوٹنے والا ایک ستارہ جو اپنی آخری جھلک سے بہت سے دلوں میں امید کی کرن چمکا کر غائب ہو جائے۔۔۔۔۔ ایک تند لہر جو اپنے زعم میں ساحل کے پرخچے اڑا دینے کے ساتھ خود بھی مٹ گئی ہو۔








آج جب تم اپنے گناہوں کی لمبی فہرست سمیت خود ہی میرے کمرے میں آ گئی ہو۔ تو مجھے اعتراف کرنا پڑتا ہے کہ تم ایک عام سی لڑکی ہونے کے باوجود دوسروں سے کس قدر مختلف تھیں۔ تم ایک مسحور کرنے والا جادو بن گئیں تھیں۔ جو کتنے ہی خریداروں کو خرید لایا۔ مگر سونگھا ہوا پھول سمجھ کر سب واپس چلے گئے۔








دوکان دار کے نزدیک وہ چیز کتنی حقیر ہو جاتی ہے جسے گاہک الٹ پلٹ کر پھر دوکان پر رکھ جائے۔۔۔۔۔ شیشے کے کیس میں بند رہنے والی گڑیا۔۔۔۔۔ آج تم اتنی صاف صاف باتیں سن کر حیران کیوں ہو رہی ہو۔ جبکہ تم نے اپنے آس پاس کے شیش محل چکنا چور کر ڈالے تھے۔ اور سماج کی کھینچی ہوئی لکیروں پر چلنے سے انکار کر دیا تھا۔ ایک بار تم سب لڑکیوں کو آنگن میں دھماچوکڑی مچاتے دیکھ کر امی نے کہا تھا۔








"اونہہ، مت روکو نگوڑی ماریوں کو۔۔۔۔۔ کنواری لڑکیاں برساتی چڑیاں ہوتی ہیں۔ کون جانے کل کس کا ڈولا دروازے پر کھڑا ہو گا۔۔۔۔۔"








اس وقت اخبار پڑھتے پڑھتے میں نے تمہاری زندگی کا پورا فلم دیکھ ڈالا تھا۔ جب تم کسی ناصر یا شاہد کلرک سے بیاہی جاؤ گی اور آنسو پونچھتی ڈولے میں سوار کرائی جاؤ گی۔ پھر ہر سال ایک نئے منے کی پیدائش میں اضافہ ہوتا رہے گا۔ اور ساتویں یا آٹھویں ننھے کی پیدائش پر تپ دق کا شکار ہو کر مر جاؤ گی۔ ہر لڑکی انہی لکیروں پر دوڑتی آئی ہے۔ مگر تم نے اپنی انفرادیت کا ایک دوسرا راستہ ڈھونڈنا چاہا جس کی سزا میں موت اور زندگی تم پر حرام ہو گئی۔








تم منجھلے چچا کی دسویں یا گیارہویں اولاد تھیں۔۔۔۔۔ پھر نامراد لڑکی۔۔۔۔۔








"اونہہ، لڑکی ہے تو کیا ہوا نصیب اچھے ہوں۔ لڑکے کون سا فیض پہنچاتے ہیں۔۔۔۔۔ ماں باپ کی موت پر آنسو بہانے والی بیٹی ہی تو ہوتی ہے۔"








اور اپنی موت کے نوحہ گر کے پیدا ہوتے ہی کسی نے تمہیں خوش آمدید نہ کہا۔








اپنے ارد گرد کے اس ماحول نے تمہیں زیادہ حساس بنا دیا۔ حقارت کی نظروں نے خودی کا احساس بیدار کیا اور تم نے کچھ کرنے اور کچھ پانے کی قسم کھا لی۔ تمہارے متعلق بدنامیاں اور سرگوشیاں بڑھتی چلی گئیں۔ جاہل، بددماغ، بدصورت اور مغرور۔ دن بھر تمہیں انہی خطابوں سے یاد کیا جاتا ہے مگر تم ایک ننھی چڑیا کی طرح اترا اترا کر کہتی رہیں۔۔۔۔۔ جو میرے پاس ہے وہ رانی کے محل میں بھی نہیں۔








اسی انانیت پسندی سے تم ایک ایسا شعر بن گئیں جس کے غالب کے شارحین کی طرح ہر ایک نے الگ معنی نکالنے چاہے مگر پھر بھی بہت کم حقیقت کی تہہ تک پہنچ سکے۔








اور میں نے بہت دور ہو کر بھی تمہیں سمجھنا چاہا۔ یہ سچ ہے کہ میں نے دوسرے مردوں کی طرح تمہاری دوشیزگی کی جانب ہاتھ نہیں بڑھایا۔ کبھی اس قدر نزدیک نہیں آیا کہ تمہارے تنفس کی رفتار سے کوئی راز پا سکوں۔ پھر بھی میں نے اس شعر پر کافی ریسرچ کی۔ دماغی لیبارٹی میں دو سال تک تجربے کئے مگر کچھ بھی سمجھ نہ سکا۔








ایک بار مجھے اپنی جانب جھکتے دیکھ کر تم تنے کہا تھا۔








"احمد بھائی! میں آپ کی بہت عزت کرتی ہوں اور یہ نہیں چاہتی کہ کوئلوں کی دلالی میں آپ بھی اپنے ہاتھ کالے کر بیٹھیں۔۔۔۔۔" مگر یہ کتنا بڑا خزینہ ہے کہ تم نے بہت سوں کو کوئلوں کی دلالی سے بچانے کی خاطر اپنے منہ پر کالک مل لی تھی تاکہ ان کے سفید دامن سیاہی سے ملوث نہ ہوں۔۔۔۔۔ تم میری بہت عزت کرتی تھیں۔۔۔۔۔ ایک نوجوان مرد کی، جو تمہارے ذرا سے سہارے پر آگے بڑھنا چاہتا تھا۔۔۔۔۔ جس نے تمہاری اٹھارہ سال کی زندگی میں مسلسل فریب دئیے تھے، جس نے تمہیں منزل کے قریب لا کر بھٹکا تھا۔ بدنامی کی کوٹھڑی میں دھکیل کر ہر دروازہ بند کر دیا تھا۔ پھر تم نے اپنی رہی سہی عزت کی دھجیاں بکھیر ڈالیں اور بیچ چوراہے، اپنے سب ظاہری لباس اتار ڈالے۔ وہ تو خیر ہوئی کہ تم میری عزت کرتی رہیں اور میں تمہیں سمجھنے میں اتنا منہمک ہو گیا کہ جذبات کے انجکشن قطعی بے اثر ہو گئے ورنہ ممکن تھا ایک دن میری خودداری اور عزت تمہارے قدموں میں پڑی بخشش کی طلبگار ہوتی اور تم اطہر کی طرح مجھے ایک چٹان پر چھوڑ کر کہتیں۔








"میں نے تمہیں پانے کے لئے بہت سی ٹھوکریں کھائیں مگر تمہارے چھونے سے پہلے اتنی بلندی پر پہنچ گئی کہ جب تم وہاں پہنچے میں سراب بن چکی تھی۔"








گھبراؤ نہیں۔ تم نے یہ الفاظ اطہر یا ریاض سے خود نہیں کہے۔ مگر آج تک تم نے کون کون سی باتیں زبان سے ادا کی ہیں، تم تو اس گونگی کی طرح ہو جسے اپنا مفہم ہمیشہ عملی طور پر سمجھانا پڑتا ہے۔








صرف اٹھارہ سال کی زندگی میں تم نے اتنی باتیں کیسے کہہ لیں!








بظاہر تم کتنی معمولی لڑکی تھیں۔ چھوٹے چھوٹے کاندھوں تک لہراتے ہوئے بال جن کی باریک باریک آوارہ لٹیں چہرے کے گرد ہالہ سا بنائے کانپتی رہتیں۔ معمولی سا قد، دبلا پتلا دھان پان جسم جیسے تیز ہوا کے جھونکے بھی تمہیں اڑا کر لے جائیں گے۔ جیسے تمہاری جانب ہاتھ بھی بڑھایا تو چھوئی موئی کی طرح کملا جاؤ گی۔ ایک واہمہ سی، ایک ادھورا خاکہ۔ کتنے ہلکے ہلکے تھے تمہارے خد و خال۔ پتلے خمیدہ لب، جو ہمیشہ سرمہری سے بند رہتے۔ ہر چیز کو تجسس سے دیکھنے والی ہمدرد آنکھیں جو اپنے سارے گناہ آشکار کرنے کو تیار رہتیں اور اسی خیال سے بات کرتے وقت بار بار بند ہو جاتیں تا کہ ان کی گہرائیوں کا کوئی پتہ نہ لگا سکے اور لمحہ لمحہ بدلنے والا رنگ، جو کبھی شعلے کی طرح دہکنے لگتا، کبھی راکھ کی طرح سیلا پڑ جاتا۔








اور جب باتیں کرتیں تو تمہارے خدوخال میں کوئی تبدیلی نہ آتی۔ کتنی مشکل بات تھی تمہارے چہرے سے کسی بات کا اندازہ لگانا۔








اس معمولی شکل و صورت ہی نے تو تمہیں گھر میں ایک ناقابل التفات چیز بنا دیا تھا۔ اپنی خوبصورت سعادت مند بہنوں کے مقابلے میں تمہاری کوئی قدر و قیمت نہ تھی۔ خرید و فروخت کے اس بازار میں صرف اچھی صورت والی لڑکی ہی فائدہ اٹھاتی ہے۔۔۔۔۔ اور یہ خیال چچا اور چچی کے لئے سوہانِ روح تھا۔








مجھے آج سے تین سال پہلے والی جاڑوں کی ایک صبح یاد آ رہی ہے۔








تم اس وقت نہا کر آئی تھیں۔ نسرین اور عائشہ کے ساتھ صحن میں بیٹھی، سویئٹر کا ایک نمونہ بنا بنا کر ادھیڑ رہی تھیں۔ نومبر کی لطیف دھوپ آنگن میں بکھری ہوئی تھی۔ چچی نیچے بیٹھی نئے لحافوں میں دھاگے پرو رہی تھی۔ اس وقت تمہارے گلابی ڈوپٹے، بھیگے بال اور نکھرے ہوئے رنگ کو دیکھ کر بھی مجھے کوئی شعر یاد نہیں آیا، کوئی تشبیہ دماغ میں نہیں ابھری۔ عائشہ، نسرین اور فرزانہ کے فروزاں حسن نے وہاں تمہارے چراغ کو ٹمٹمانے نہیں دیا۔۔۔۔۔ کتنی کمتر تھیں تم اپنی مغرور اور اپنے حسن پر خود ہی مر مٹنے والی بہنوں کے حلقے میں۔۔۔۔۔ اس وقت میں نے سوچا تھا کہ حسن کے اس جھمگٹ میں تمہاری کہانی کتنی مختصر اور پھیکی ہو گی۔








انہی دنوں میں مسلسل بیکاری نے مجھے نئی نئی راہوں سے واقف کر دیا تھا۔ اور گھر سے بہت دور ایک ہڑتال کے سلسلے میں گرفتار ہوا تھا۔ تو عائشہ کا خط پڑھ کر پہلی دفعہ تمہاری جانب متوجہ ہوا تھا۔۔۔۔۔ تم لڑکیوں کو خط لکھنے کو بھی تو کوئی بات نہیں ملتی۔ عائشہ کے خط بھی اسی کی طرح خوبصورت اور معصوم ہوتے جن میں وہ ابا کی ناراضگی سے لے کر خاندان کی اہم تقریبوں میں آنے والی عورتوں کے کپڑے، زیوروں کے ڈیزائن اور اسکول کی سہیلیوں کے رومان تک۔۔۔۔۔ سب کا تفصیل کے ساتھ ذکر کرتی۔ ساتھ ہی وہ مجھے بھی ایسا ہی مزیدار لمبا خط لکھنے کی ہدایت کرتی۔۔۔۔۔ میری بےوقوف بہن نہیں جانتی تھی کہ میں رومانوں، سرگوشیوں اور رنگینیوں کی دنیا سے کتنی دور تھا۔ مگر وہ میری مسلسل خاموشی کے باوجود ایک ہنگامہ پرور گھر کے کمرے میں بیٹھی، باربار منہ پر جھک آنے والے لٹوں کو پیچھے جھٹک کر لکھتی رہی۔۔۔۔۔ آپ نے ایک اور خبر سنی بھائی جان؟ قدسیہ کے یہاں چھوٹی خالہ امجد بھائی کا پیغام لے کر گئیں تو قدسیہ نے خود آ کر ان سے کہہ دیا کہ وہ امجد سے شادی نہیں کرے گی۔








سنا ہے چچا ابا زہر کھانے والے ہیں اور سارے خاندان میں تھو تھو ہو رہی ہے۔








اس دن بہت دنوں کے بعد جیل کی تنہا کھوٹڑی میں مسکرا سکا۔ اس دلیرانہ جرات پر میں نے غائبانہ طور پر تمہاری پیٹھ ٹھونکی تھی اور کہا تھا کہ جس خول میں ہم اپنے آپ کو لپیٹے ہوئے ہیں وہ جگہ جگہ سے ٹوٹ رہا ہے۔ جی چاہا کہ فورا چچا ابا کو زہر کی ایک شیشی بھیج دوں تاکہ وہ صرف ارادہ کر کے ہی نہ رہ جائیں۔ تم پھر ایک بار میرے سامنے آئی تھیں۔ جھنجھلا کر سویئٹر ادھیڑتی ہوئی۔








پھر میں اس واقعے کو بھول گیا۔ عائشہ اپنے خطوں میں لکھتی رہی کہ تمہارا اور ریاض کا رومان چل رہا ہے۔۔۔۔۔ اپنی صفائی میں کچھ کہنے کی کوشش مت کرو۔ مجھے معلوم ہے کہ تم نے اپنی محبت کو کامیاب بنانے کی کتنی کوشش کی۔ لیکن ریاض تمہارے ہاں کا لے پالک تھا۔ تمہارے دسترخوان کے جھوٹے ٹکڑوں پر پلا تھا۔ پھرچچا ابا کو اس کی سن گن ملی تو ریاض گھر ہی سے نہیں شہر ہی سے نکال دیا گیا۔ اور تم نے بڑے تحمل سے محبت کی اس لاش کو دل کے قبرستان میں دفن کر دینا چاہا۔۔۔۔۔ لیکن شاید ایسا نہ ہو سکا۔ کیوں کہ مردار کھانے والے گدھ، جو ایسے موقعوں کی تلاش میں مارے مارے پھرتے ہیں، اس لاش کو باہر کھینچ لائے۔ جی بھر کے اس سے لطف اٹھایا اور پھر اسے چیر پھاڑ کر رکھ دیا۔ تمہاری بیماری کو بڑے خوفناک معنی پہنائے گئے۔ یعنی یہ سب ریاض کی امانت کو ٹھکانے لگانے کے بہانے ہیں اور تم اپنے کمرے ہی میں نہیں پڑی رہتیں بلکہ ریاض کے ساتھ فرار ہو چکی ہو۔








یہ باتیں میں نے بہت دور بیٹھ کر سنیں اور ہر بات کو یقین کے خانے میں ڈالتا گیا۔ یہ کوئی ناقابل یقین بات بھی تو نہ تھی۔ بقول عائشہ کے تم اپنی اہمیت کا احساس دلانے کا فیصلہ کر چکی تھیں اور تم نے ساری دنیا کو ٹھکرا کے اپنی من مانی کرنے کا عزم کر لیا تھا۔۔۔۔۔ پھر تم جیسی محبت کی ماری لڑکیاں اس سے زیادہ اپنی اہمیت کا کیا ثبوت دے سکتی ہیں۔۔۔۔۔؟








اس کے بعد جب میں رہا ہو کر گھر آیا تو تم وقت کا ایک اہم موضوع بن چکی تھیں یا عائشہ کے الفاظ میں کچھ کر دکھانے کی دھن میں اپنا رہا سہا وقار بھی کھو بیٹھی تھیں۔








اس دوران میں تم اپنے ماسٹر سے بھی محبت کر چکی تھیں جو تمہیں پڑھانے آتا تھا۔ ایک سیدھا سادھا، خطرناک حد تک شریف انسان، جو اپنی مظلومی اور بےچارگی ظاہر کر کے دوسروں سے رحم کی بھیک مانگتا تھا۔








پہلے اس نے تمہیں شرافت اور عزت کے سبق پڑھائے۔ اپنی بےچارگی اور دکھ کے افسانے سنائے۔ اس کی محبوبہ نے اسے دھوکہ دیا تھا۔ محض غربت کی وجہ سے اسے ٹھکرا دیا تھا (یہ محبوباؤں کے دھوکہ دینے کا دکھڑا بھی کتنا فرسودہ ہو چکا۔) پھر اس کی پیاسی دنیا میں تم نے اپنی ہمدردی کے چند قطرے برسانے چاہے۔ اپنے طرزِ عمل سے اس کا دکھ کم کرنا چاہا۔ اپنے غم کی کہانی بھی اسے سنا ڈالی۔۔۔۔۔ پھر کورس کی کتابوں کو ایک جانب سمیٹ کر تسلی اور تسکین کے سبق پڑھائے جانے لگے۔








پھر تمہارا ماسٹر بیمار ہو گیا اور چچا ابا نے دوسرا ماسٹر رکھنا چاہا تو تم نے پڑھنے سے انکار کر دیا۔ تم اس ماسٹر سے پڑھنا چاہتی تھیں اور اس کی مزاج پرسی کے لئے اس کے گھر جانے پر مصر تھیں۔








یہ ساری باتیں گھر کے چھوٹے بچوں تک نے مجھے سنائیں۔ میں کیسے یقین کر لوں کہ تمہیں اس ماسٹر سے محبت نہیں تھی، صرف ہمدردی تھی۔ یہ انسانیت کا جذبہ ہی تھا جو تمہیں ایک رات چپکے سے اٹھا کر ماسٹر کے گھر لے گیا اور جب تم ابھی دروازہ ہی کھٹکٹھا رہی تھیں کہ چچا ابا کے ڈنڈے کی ضرب سے بےہوش ہو گئیں۔








پھر مہینوں گھر والے تمہارے سائے سے بھی اچھوتوں کی طرح بچتے پھرے۔ گھر کی لمبی لمبی ناک والی عورتوں نے خاندان میں نکلنا چھوڑ دیا۔ چچا ابا نے وقت سے پہلے پنشن لے لی اور سارے خاندان میں کھڑی ہو کر تم نے اپنی ماں سے کہا کہ امی جو میرا جی چاہے گا کروں گی یا پھر آپ لوگ مجھے مار ڈالئے۔ پھر سب نے دوسری بات سے اتفاق کر لیا۔ یعنی تم مار ڈالی گئیں۔ سب نے تم پر فاتحہ پڑھا۔ لیکن شمیم ماموں اس فاتحے میں شریک نہیں ہوئے تھے۔ رفتہ رفتہ دوسرا زخم بھی بھرنے لگا پھر شمیم ماموں کی نازبرداریوں نے اسے مٹا ڈالا تھا۔۔۔۔۔ وہ تم پر بے حد مہربان تھے۔ عائشہ کہتی تھی۔








"شمیم ماموں کی عذرا تو قدسیہ کی کلاس فیلو ہے۔ جیسی ان کی لڑکی ویسی قدسیہ، پھر کیسے ایک لڑکی کو گھل گھل کر مر جانے دیں۔" شمیم ماموں مدتوں سے اپنی بیوی بچوں سے قطع تعلق کر کے اکیلی زندگی گزار رہے تھے۔ صرف اتنی سی بات پر کہ ان کی بیوی کبھی اچھی طرح ساڑھی نہ باندھ سکیں۔








ایک بار مجھے عائشہ نے لکھا تھا کہ تم بہترین ساڑھی باندھنے پر اسکول میں انعام لے چکی ہو۔ وہ اپنے بچوں کو چھوڑ کر تمہیں سیر کرانے لئے جاتے، تمہارے صدقے میں سارا گھر سینما دیکھتا، پکنک پر جاتا۔ تم کوئی اعلیٰ ڈگری لینا چاہتی تھیں اور چچا ابا تمہیں تنہا ہاسٹل میں چھوڑنے پر تیار نہ تھے۔ اس لئے بیچارے شمیم، اپنی وکالت کے بےشمار اہم کام چھوڑ کے، بارہ بارہ بجے رات تک فارسی اور اردو شاعروں کا کلام پڑھاتے اور عشق و تصوف میں ڈوبے ہوئے اشعار کا مطلب تم سے پوچھتے۔








سب کے ٹھکرائے جانے سے پہلے تم خود ہی کسی سے بات کرنا پسند نہ کرتی تھیں۔ دن بھر پلنگ پر اوندھی پڑی نہ جانے کیا سوچا کرتیں۔ کوئی بات نہ کرتا تو شکایت نہ کرتیں۔ شمیم ماموں سر پر ہاتھ پھیرتے تو منع نہ کرتیں۔ ہاتھ پکڑ کے موٹر میں بٹھا دیتے تو بیٹھ جاتیں۔ ممکن ہے تم سے ان کی ویران زندگی نہ دیکھی گئی ہو اور انسانیت کے تقاضے نے مجبور کر دیا ہو۔ مگر تمہاری یہ روش کتنی تعجب خیز تھی۔ ممانی کو اپنا مستقبل خطرے میں نظر آنے لگا اور سب کی سوالیہ نگاہیں پھر تمہارے چہرے پر گڑ گئیں۔۔۔۔۔ ایک رات جب شمیم ماموں تمہیں پڑھا رہے تھے۔ کمرے میں کچھ شور سا ہوا پھر پھر تم بغیر ڈوپٹے کے بھاگتی ہوئی کمرے میں آئیں اور پلنگ پر گر کر رونے لگیں۔








چچی نے تمہارے کمزور جسم پر اپنی دانست میں بڑے زوردار دھموکے رسید کئے اور بہت سی مرغیاں کڑکڑانے لگیں۔ جواب میں سسکیاں روک کے تم نے بڑی مشکل سے کہا۔








"میں دھر بھی جاؤں سب مجھی کو برا کہتے ہیں۔ مجھے کیا معلوم تھا وہ اتنا کمینہ۔"




اور مجھے ہنسی آ گئی۔۔۔۔۔ کوئی مرد ماموں نہیں ہوتا، ماسٹر نہیں ہوتا، شریف نہیں ہوتا، صرف کمینہ ہوتا ہے۔ جو عورت سے سب کچھ لینے کے بعد بھی اسے جھلملاتے آنسوؤں کے علاوہ کچھ نہیں دے سکتا۔








شمیم ماموں نے سوچا ہو گا کہ اگر ریاض یا ماسٹر تمہیں کوئی امانت نہ دے سکے تو وہ کیوں نہ اس بہتی گنگا میں ہاتھ دھو لیں۔ جبکہ وہ کسی رشتے ناتے سے تمہارے فرضی ماموں بھی بنے ہوئے تھے۔








پھر تو ان کی بیوی نے شہر بھر میں یہ خبر عام کر دی کہ تم چاہو تو بیوی بچوں والے بوڑھے مردوں کو بھی بھٹکا سکتی ہو۔ پھر کسی میوزیم میں رکھی ہوئی لاکھوں سال پرانی ممی کی طرح تم ایک نمائش کی چیز بن گئیں۔ لمبی لمبی چھتوں کو پھلانگتی ہوئی یہ بات سارے شہر کا گشت لگا کر تمہارے ماتھے پر چپ گئی۔ عورتیں اور لڑکیاں دور دور سے بچے کولھوں پر ٹکاتے، ناک پر انگلیاں رکھے تمہیں دیکھنے کو آتیں۔ مردوں کی محفلوں میں بلند قہقہوں اور فحش گالیوں کے درمیان تمہارا نام آ جاتا تو خود بھی اس لٹنے والے باغ میں جانے کو طبیعت مچل اٹھتی۔








اطہر اسی مالِ غنیمت کی امید میں آیا تھا۔








میرا چھوٹا بھائی جو اپنی آوارگی کے سبب حوالات تک ہو آیا تھا۔ کالج سے نکال دیا گیا تھا۔ اور متفقہ طور پر یہ طے ہو گیا تھا کہ اسے کوئی اپنی بیٹی نہ دے گا۔ متوسط طبقے کا ایک بےکار نوجوان جس سے لب لوگ مایوس ہو گئے تھے۔








باہر کی تفریحوں کے علاوہ اور بھی کئی لڑکیوں کو جھانسہ دے چکا تھا بلکہ راحت کے متعلق تو مشہور ہے کہ صرف اطہر کی وجہ سے اس کے شوہر نے اسے چھوڑ دیا ہے اور ہو میکے میں دن گزار رہی ہے۔








مگر اتنے سیاہ کارناموں کے باوجود تمہاری جانب سے مایوس نہ لوٹا۔








ساری دنیا سے دھتکارا ہوا بےرحم، منہ پھٹ، چیخ چیخ کر باتیں کرنے والا اطہر، جسے ابا روز گھر سے نکال دیتے، امی کوسنے دیتی اور عائشہ اپنی قسمت پر صبر کر کے بیٹھ جاتی۔۔۔۔۔ اگر بہنوں کے بھائی قابل فخر نہ ہوں تو وہ کتنی بدنصیب نظر آتی ہیں۔ خوبصورت کماؤ بھائیوں کے بھروسے پر ہی تو وہ کتنی ہی ناکوں کو اپنے سامنے رگڑوا سکتی ہیں۔ عائشہ کی ساری توجہ مجھ پر مرکوز ہو گئی تھی۔ لڑکیوں کے لئے میری خشک اور بےربط زندگی میں بھی کوئی کشش نہ تھی۔ مگر پھر بھی میری شخصیت کو گھر میں کافی اہمیت دی جاتی تھی۔








تمہاری بارگاہ میں اطہر کو کیسے شرفِ نیاز بخشا گیا۔ یہ بات سب کے لئے حیران کن تھی۔ وہ تو صرف اپنے خوبصورت جسم اور بےباک لہجے سے معرکے سر کرتا تھا اور تم نے ہمیشہ بجھے ہوئے دل اور بیمار ذہن تلاش کئے تھے۔








یہاں پر مجھے اپنی پچھلی ریسرچ بیکار معلوم ہوئی اور اسے اٹھا کر پھینکنے سے پہلے میں نے تم سے راہ رسم بڑھانا چاہی۔ مجھے گھر میں رہنے کا اتفاق بہت کم ہوتا۔ خصوصاً تم سے تو کبھی بےتکلفی سے بات بھی نہ کر سکا تھا۔ اس لئے ایک گھر میں رہنے کے باوجود ہم بہت دور رہتے تھے۔ تم ہمیشہ مجھ سے چھپنا چاہتیں کیوں کہ پہلے دن ہماری ملاقات نے بڑی تلخ فضا پیدا کر دی تھی۔ اس دن ہماری ملاقات ناشتے کی میز پر ہوئی تھی۔ تم شاید میری سنجیدگی کی بات عائشہ سے پہلے ہی سن چکی تھیں اور مجھ تک اپنے کارنامے پہنچانے سے گریز کر رہی تھیں۔ احتیاط سے سر پر پلو ڈالے، نظریں جھکائے یوں بیٹھی تھیں جیسے کسی پادری کے سامنے اپنے گناہوں کا اعتراف کرنے آئی ہو۔ عائشہ نے میری جانب بڑی بامعنی نظروں سے دیکھ کر کہا تھا۔








"بھائی جان! دیکھیے یہ ہیں قدسیہ۔۔۔۔۔ عائشہ کی طنزیہ نظروں کو تم نے بیچ میں سے ہی پکڑ لیا اور ہونٹوں پر زبان پھیر کر شکستہ لہجے میں کہا۔۔۔۔۔ "تو احمد بھائی جان مجھے پہلے سے ہی جانتے ہیں؟"








اور تم چائے کی پیالی رکھ کر اٹھ گئی تھیں۔








پھر برسات کی ایک شام کو ہلکی ہلکی رم جھم نے موسم بڑا پرکیف بنا دیا تھا۔ بہت دیر تک فیض کی "نقشِ فریادی" پڑھنے کے بعد میں حسبِ عادت سگریٹ کے دھوئیں سے خیالی ہیولے بنا رہا تھا۔








عائشہ، پروین، چھوٹی بھابی اور فرزانہ قریب بیٹھی کیرم کھیل رہی تھیں اور کسی فلم پر زوردار بحث کر رہی تھیں۔ جس میں ایک ہیرو دو لڑکیوں سے محبت کرتا ہے اور ڈائریکٹر ہر بار اس محبت کو سچی محبت بنانے پر مصر ہے۔ عائشہ کے خیال میں یہ محبت کی توہین تھی یا ہیرو کی ابوالہوسی۔








تم ان کے قریب والی کرسی پر بیٹھی، سیاہ ساٹن کے ایک ٹکڑے پر ننھے ننھے آئینے ٹانک رہی تھیں۔ جن کی بہت سی شعاعوں نے مل کر تمہارے چہرے پر مشعلیں سی جلا دی تھیں۔








اپنی رائے کو زیادہ وزنی بنانے کے لئے عائشہ نے مجھ سے پوچھا۔








"آپ بتائیے بھائی جان! کیا محبت ایک بار سے زیادہ کی جا سکتی ہے۔؟"








اور میں نے بلا سوچے سمجھے کہہ دیا "قدسیہ سے پوچھو۔"








تمہارے ہاتھ کام کرتے کرتے رک گئے۔ چہرے پر جلتی ہوئی مشعلیں بجھ گئیں اور تم گہری شکایت آمیز نظروں سے مجھے دیکھتی ہوئی کمرے سے باہر چلی گئیں۔ بھابی اور پروین آہستہ آہستہ ہنسنے لگیں۔ فرزانہ بات کو ٹالنے کے لئے گنگنانے لگی اور عائشہ نے داد طلب نگاہوں سے مجھے دیکھا۔ پھر میں نے اس خوبصورت شام کا زرتار لباس نوچ کر پھینک دیا۔ رم جھم کا شور مچانے والی بوندیں آنسوؤں کے دھارے بن گئیں فیض کے دل نشیں شعر ہاتھ ملا کر مجھ سے رخصت ہو گئے اور کمرے میں اندھیرا بڑھنے لگا۔








"آج موسم کتنا خوشگوار ہے۔!"








"ہونہہ۔"








"جی چاہ رہا ہے کہیں باہر گھومنے جاؤں۔"








"تو جائیے۔۔۔۔۔" تم حسبِ عادت مختصر جواب دے رہی تھیں۔








"مگر کوئی ساتھ چلنے والا جو نہیں۔ اطہر نے وعدہ کیا تھا مگر نہیں آیا۔ کتنا غیر ذمہ دار اور جھوٹا ہو گیا ہے یہ لڑکا۔"








جان بوجھ کر اطہر کی برائی کر کے میں نے تمہارے چہرے پر کچھ ڈھونڈا۔ تمہاری آنکھیں سامنے کھلی ہوئی کتاب پر تھیں اور ہاتھ ٹیبل کلاتھ کی شکنیں درست کرنے میں مصروف۔ پھر بڑے طنز کے ساتھ تم نے کہا۔








"اتنے سہانے موسم میں تو وہ کسی بار میں بےہوش پڑے ہوں گے۔ آپ لوگ تو انہیں اچھی طرح جانتے ہیں نا۔"








یہ تم کہہ رہی تھیں۔ تم، جس کے متعلق مشہور تھا کہ سارے خاندان کی عزت جوتے کی ناک پر اچھال کر تم اطہر سے شادی کرو گی، سب سے چھپا کر اسے روپے دیتی ہو۔ وہ شراب پی کر آتا ہے تو اس کی پردہ پوشی کرتی ہو۔ اتنے برے انسان پر تمہاری یہ عنایتیں کیوں تھیں جبکہ پچھلی زندگی میں کئی قابلِ اعتبار مرد تمہیں دھوکا دے چکے تھے۔








تمہارے متعلق پھیلی ہوئی بدنامیوں کے درمیان مجھے اپنی یہ رائے بڑی مضحکہ خیز لگی، اسے میں نے اپنے دماغ سے کھرچ دیا۔ تم سب کے لئے ناقابلِ فہم بن گئی تھیں۔ بھول بھلیوں کے پیچیدہ راستوں کی طرح تم نے اپنے گرد مکر و فریب کے جو جال بچھا رکھے تھے۔ انہیں دیکھ کر مجھے تم سے نفرت ہو تئی۔ پھر ایک دن بڑی سوچ بچار کے بعد میں کچھ حواس باختہ سا تمہارے کمرے میں آیا۔








"میں تمہارے متعلق کچھ جاننا چاہتا ہوں قدسیہ، اگر تم مجھے اجازت دو تو۔۔۔۔۔ تو۔۔۔۔۔" اپنی گھبراہٹ پر میں خود متعجب تھا۔ اس دن تمہارے چہرے پر پہلی بار میں نے ڈر کی پرچھائیاں دیکھیں۔ جن پر حیرانی غالب تھی۔ تم یوں کھڑی ہو گئیں جیسے شمیم ماموں تم پر جھپٹنا چاہتے ہیں۔ تم نے ڈوپٹے کو سینے پر سنبھال کر کہا۔








"آپ بھی مجھے جاننا چاہتے ہیں احمد بھائی! میں آپ کی بہت عزت کرتی ہوں۔ پھر آپ کیوں کوئلوں کی دلالی میں اپنے ہاتھ کالے کرنا چاہتے ہیں۔" اور تم پیچھے دیکھے بغیر باہر بھاگ گئیں تھیں۔








ان ہی دنوں اتفاق سے مجھے ایک خط ہاتھ لگا جو تم نے ریاض کو لکھا تھا مگر اسے بھیج نہ سکی تھیں یا شاید اسے بھیجنے کو لکھا ہی نہ ہو۔ کیوں کہ یہ صرف تمہاری روح کی پکار تھی، جس کو ریاض جیسا بےوقوف انسان کبھی نہ سمجھ سکتا۔ اس کی محبت میں تمہاری برتری اور پرستش کا جذبہ غالب تھا۔ اور تم اسے روح کی بلندی کبھی نہ دے سکتی تھیں۔ بارش بہت زوروں کی ہو رہی تھی۔ اور دریچوں سے نیچے گرنے والے قطروں کو بچے ہاتھوں میں روک کر بہت خوش ہو رہے تھے۔ اتنے میں بھابی کا چھوٹا بچہ راشد ناؤ بنوانے کے لئے ایک کاغذ لے کر آیا۔ یہ نیلے کاغذ پر لکھا ہوا ایک لمبا چوڑا خط تھا۔ نیچے تمہارے بہت ہی بگڑے ہوئے دستخط۔ وہ خط راشد تمہاری اٹیچی نے نکال کر لایا تھا۔ اپنی شرافت کا ثبوت دینے کے لئے میں نے اسے واپس رکھوانا چاہا مگر ایک بار پڑھنے سے باز نہ رہ سکا۔








میری جانب ملامت آمیز نظروں سے نہ دیکھو۔۔۔۔۔ ان دنوں میں تم پر ریسرچ کر رہا تھا۔ بیسویں صدی کا ایک نکما انٹلیکچوئل۔۔۔۔۔ تمہارا یہ خط بہت سی ڈھکی چھپی باتوں کو سامنے لے آیا اور میری رائے پھر ڈگمگانے لگی۔








اس خط میں ریاض کو لکھا تھا کہ بچپن سے تم نے ہر دل میں اپنے لئے حقارت اور نفرت پائی اور صرف کسی کی نظر میں برتری حاصل کرنے کا یہ جذبہ ہی تمہیں ریاض کی جانب لے گیا۔ جو تمہاری طرح سب کی جانب سے دھتکارا ہوا دوسرا فرد تھا۔ ریاض کی نیازمندی اور احساس کمتری نے اسے گہرا کر دیا۔ اور گھروالوں کی مخالفت نے اسے جنگل میں لگی ہوئی آگ کی طرح بھڑکا دیا۔ پھر تم نے ہر قیمت ادا کر کے ریاض کو پا لینے کا تہیہ کر لیا۔ مگر ریاض کے قدم اس دشوار راستے پر لڑکھڑا گئے۔ ابا کی ایک ڈانٹ پر محبت اچھل کر دور جا پڑی اور وہ اپنا بوریا بستر سمیٹ کر بھاگ گیا۔








خط کے آخر میں تم نے اسے خوب ذلیل کیا تھا۔۔۔۔۔ بزدل، تو سمجھتا ہے اس طرح تو نے اپنی محبت کو رسوائی سے بچا کر میری لاج رکھ لی۔ مگر ابھی ہماری محبت شروع ہی کہاں ہوئی تھی، پہلے ہی میری عزت کون سے جھنڈے پر چڑھی بیٹھی تھی۔ میں وہ دے ہی نہ سکی جو میری زندگی کا بلند ترین آدرش ہے۔۔۔۔۔ کاش میں تجھے اس بلندی پر پہنچا سکتی جہاں تک خود میرا ہاتھ بھی نہ جا سکا۔ اب میری روح اس وسیع سمندر میں اس تنکے کو تلاش کرتی پھرے گی۔








تو اب تم اس تنکے کی تلاش میں خوفناک چٹانوں سے ٹکرا رہی تھیں۔ تم۔۔۔۔۔ جو موم کی مورتی کی طرح اپنے خالق کے تخیل کی گرمی سے پگھل سکتی تھیں کسی کی تیز نگاہوں سے سلگ سکتی تھیں، پھر اپنے چاروں طرف چھائی ہوئی بھیانک آگ میں تمہارے قدم کیسے نہیں ڈگمگاتے۔۔۔۔۔؟








دوسرے دن میں نے اطہر کو تمہارے سامنے خوب ڈانٹا۔








"کل تم مجھ سے وعدہ کرنے کے بعد کیوں نہیں آئے؟ کبھی تو تمہیں اپنے وعدے کا خیال کرنا چاہیے۔ میں یہاں انتظار میں بیٹھا رہا اور بقول قدسیہ جناب کسی بار میں پڑے رہے۔"








اطہر کے بیساختہ قہقہے رک گئے اور وہ یوں خاموش ہو گیا جیسے میں نے اسے پھانسی کا حکم سنایا ہو۔ تھوڑی دیر کے بعد وہ بڑا پشیمان سا میرے پاس آیا۔








"اور اس نے میرے متعلق کیا کہا؟ اسے میری عادتوں کی خبر ہے؟ کیا اس نے میری شکایت کی تھی؟ وہ بہت رنجیدہ ہو گی۔۔۔۔۔؟" زندگی میں آج پہلی بار میں نے اطہر کو شرمندہ دیکھا تھا تو وہ بھی کسی کی شکایت سننے تیار تھا اس سے متاثر ہو سکتا تھا۔








"یہ تو نئی نئی بات ہے۔ جبکہ تم ہمیشہ سے فریب دیتے آئے ہو اور قدسیہ ہمیشہ سے فریب کھاتی آئی ہے۔"








"آپ بھی ایسا سمجھتے ہیں بھائی جان!" اس نے شکایت آمیز لہجے میں کہا۔








قدسیہ کے بگڑنے میں اس کا کوئی قصور نہیں ہے وہ بہت بدنصیب لڑکی ہے لیکن میں یہ چاہتا ہوں کہ اگر اسے کچھ نہ دے سکوں تو اس کی بدنامیوں میں اضافے کا سبب بھی نہ بنوں۔ میں سچ مچ بہت برا ہوں اور قدسیہ کو فریب دے کر بھی نقصان ہی میں رہوں گا۔"








وہ باہر چلا گیا اور ایک بار پھر تم میرے سامنے نئی گتھیاں لئے آ گئیں اطہر کون سا راستہ اختیار کر رہا تھا!








وہ بے رحم انسان جو اپنے مفاد کے آگے کسی پر رحم نہ کر سکتا تھا۔۔۔۔۔ تم مجھے ایک کسوٹی نظر آئیں جس پر سونا اور پیتل دونوں واضح شکل میں چمک اٹھتے ہیں۔








دو گناہوں کے اتصال سے اتنا پاک جذبہ بھی وجود میں آتا ہے۔"








پھر تمہاری کہانی کا باقی حصہ میں خود نہ دیکھ سکا، میری مصروفیتیں مجھے کلکتہ کھینچ کر لے گئیں اور وہاں مجھے آندھیرا کے علاقوں میں جانا پڑا اور آندھیرا کی بیدار زندگی اور پرجوش سرگرمیوں نے تمہاری محبت کی نیم مردہ رینگتی ہوئی کہانی بھلا دی اور گھر میں ہونے والے یہ چھوٹے چھوٹے حادثے ذہن کے کسی کونے تھک کر سو گئے۔








ایک بار عائشہ نے لکھا کہ اطہر کی مسلسل نافرمانیوں کے سبب ابا نے اسے عاق کر دیا ہے اور وہ گھر سے چلا گیا ہے اور معلوم ہوا کہ تم اچانک گھر سے غائب ہو گئیں اور کسی نے ایک بار مجھے بتایا کہ تم دونوں اب لکھنؤ میں رہتے ہو۔ چچا ابا اب تمہیں گھر بلانے پر تیار نہیں ہیں۔








اس سے آگے کی کہانی مجھے کسی نے نہیں سنائی مگر اس بات کا منتظر رہا کہ اب اطہر اپنا الو سیدھا کرنے ممبئی لے جائے گا۔ جہاں کئی برسوں تک ٹھوکریں کھانے کے بعد میں تمہیں ایک دن کسی فلم میں دیکھوں گا۔ ہیروئن کے پیچھے، ایکسٹراؤں میں کولھے مٹکاتے ہوئے کوئی آوارہ سا گیت تمہارے لبوں پر ہو گا، جو تمہارے مصنوعی چہرے، چھاتیوں، پنڈلیوں اور کمر کی نمائش کرے گا۔ تم ایک جھوٹ کا خول ہو گی۔ سولائڈ کی گڑیا جس کی ہر جنبش دوسروں کے تابع ہوتی ہے اور تم اپنی خودداری کی لاش پر ناچ رہی ہو گی۔








ایک حد سے زیادہ جذباتی لڑکی کے تخیل کی اڑآن ہمیشہ یوں ہی کھائیوں میں گر کے دم توڑ دیتی ہے۔








مجھے تم دونوں کے نام سے نفرت ہو گئی۔ عائشہ نے ایک بار لکھا بھی تھا کہ قدسیہ وہاں کسی پرائیویٹ اسکول میں نوکر ہو گئی ہے۔ اطہر بیمار ہے اور وہ دونوں بڑی تکلیف کے دن گزار رہے ہیں۔








لیکن میں نے بڑی سختی سے اسے لکھ دیا کہ میں اب قدسیہ کے متعلق کچھ سننا نہیں چاہتا۔








اطہر کی تبدیلی جتنی نفرت انگیز تھی اتنی ہی حیرت انگیز بھی تھی۔۔۔۔۔ وہ کسی کی شادی کی خبر سن کر مذاق اڑایا کرتا تھا۔ ایک ہی راگ مسلسل لوگ کیسے سنے جاتے ہیں۔ میں تو دو ہی دن میں پاگل ہو جاؤں گا۔"








پھر اس نے دو سال تک اس راگ کو کیسے سنا!








امی اپنی قسمت کو رو کر بیٹھ رہیں۔ ان کی زندگی کے دونوں کڑوے پھل گئے۔ میں تو خیر اپنی خطرناک زندگی سے کوئی فیض نہ پہنچا سکتا تھا۔








مگر ابا بھی یہ برداشت نہ کر سکے کہ اطہر کی قسمت اچانک پلٹا کھائے اور وہ کوئی اچھی ملازمت حاصل کر لے۔








پھر امی کے آنسوؤں نے ابا سے خط لکھوا ہی دئیے جس میں اطہر کو اپنی خاندانی عزت اور بےشمار دولت کا واسطہ دیا گیا تھا اور تمہیں اطہر کی محبت کا۔۔۔۔۔ اور آج عائشہ نے لکھا ہے۔








بھائی جان! آپ قدسیہ سے نفرت کرتے ہے۔ آئندہ اس کے متعلق کوئی بات نہیں ہو گی جو میں آپ کو سناؤں گی آج اطہر بھائی کو ابا تنہا گھر لے آئے ہیں۔ قدسیہ معمولی بیماری سے مر چکی ہے۔"








تم زندگی بھر میری عزت کرتی رہیں اور میں تم سے نفرت کرتا رہا۔ یہ ہم دونوں کی اپنی ذہنیت کا قصور ہے۔ ادھر منہ کرو۔۔۔۔۔ تمہاری آنکھوں میں چمکتے ہوئے آنسو کیا کہہ رہے ہیں؟








کیا سچ مچ تم کسی معمولی بیماری سے مر گئیں! اس چھوٹی سی بیماری کو اپنے نازک جسم پر نہ سہہ سکیں اور اس بیماری کا علاج کسی سے نہ ہو سکا، اطہر سے بھی نہیں۔ مجھ سے بھی نہیں جو تم سے نفرت کرتا رہا۔








تمہیں اپنی شکست پر آنسو نہیں بہانا چاہیئں کیوں کہ تم نے اطہر کو وہ تحفہ دے دیا۔ جس کے لئے تم زندگی بھر سرگرداں رہیں اور چپ چاپ اندھیرے میں کھو گئیں۔۔۔۔۔ اور اب تمہاری روندی ہوئی سسکیاں اور جھلملاتے آنسو ہی مجھے تمہاری موجودگی کا احساس دلاتے ہیں۔۔۔۔۔ تم آج گھٹی گھٹی آہوں اور پیتے ہوئے آنسوؤں سے اس کمرے میں میرے لئے اپنی عزت کا تحفہ لے کر آئی ہو۔۔۔۔۔ مگر میں اس کے علاوہ کچھ نہیں کر سکتا کہ جلے ہوئے سگریٹ کو ایش ٹرے میں پھینک کر تمہارے خیال کو بھی ذہن سے جھٹک دوں۔۔۔۔۔








******








ٹائپنگ:  ملک بلال بھائی - اردو محفل




بشکریہ : اردو محفل









فروری 22, 2016

 ادب, اردو ادب, افسانہ, جیلانی بانو, منتخب افسانے, نثر 
ظہیر احمد ظہیرؔ کی خوبصورت غزل






غزل 










یہ طبیعت مجھے اپنا نہیں بننے دیتی




جیسے سب ہیں مجھے ویسا نہیں بننے دیتی








آنکھ ایسی ہے کہ دیکھے نہیں جاتے حالات




سوچ ایسی ہے کہ اندھا نہیں بننے دیتی








دُوراندر سے کہیں ایک اُبھرتی ہوئی چیخ




میرے احساس کو بہرا نہیں بننے دیتی








ظلم ایسا ہے کہ دنیا کی زبانیں خاموش 




یہ خموشی مجھے گونگا نہیں بننے دیتی








دلِ وحشی مجھے ہونے نہیں دیتا سرسبز




چشم ِ گریہ ہے کہ صحرا نہیں بننے دیتی​








دشت ایسا ہے کہ چھتنار شجر ہیں ہر گام




دھوپ ایسی ہے کہ سایا نہیں بننے دیتی








خاک ایسی ہے کہ ہر ذرہ طلبگار ِ نمو




رُت وہ ظالم کہ شگوفہ نہیں بننے دیتی








شہر ایسا ہے کہ تاحدِ نظر امکانات




بھیڑ ایسی ہے کہ رستہ نہیں بننے دیتی








حرمتِ خامہ وہ ضدی جو کسی قیمت پر 




سکہّء حرف کو پیسہ نہیں بننے دیتی








کیا قیامت ہے کہ اب میرے تصور کی تھکن




بادلوں میں کوئی چہرہ نہیں بننے دیتی








میں کسی اور کا بنتا تو منافق ہوتا 




یہ انا مجھ کو کسی کا نہیں بننے دیتی












ظہیر احمد ظہیرؔ







فروری 20, 2016

 ظہیر احمد ظہیر, غزل, غزلیات, منتخب کلام, میری پسند 
افسانہ : سلسلہ تکّلم کا






سلسلہ تکّلم کا




محمد احمدؔ



​




کِسی کی آواز پر اُس نے چونک کر دیکھا ۔ 




اُسے بھلا کون آواز دے سکتا ہے، وہ بھی اِ س محلے میں جہاں اُسے کوئی جانتا بھی نہیں تھا۔




اُسے دور دور تک کوئی شناسا چہرہ نظر نہیں آیا ۔ ایک جگہ کچھ بچے بیٹھے ہنس رہے تھے اور اس سے کچھ آگے ہوٹل پر لوگ بیٹھے ہوئے تھے ۔ پھر اُسے اس بات کا بھی یقین نہیں تھا کہ پکارنے والے نے اُسی کا نام پکارا ہے۔




یہ سوچتے ہوئے کہ شاید پکارنے والے نے اُس کے بجائے کسی اور کو پکارا ہے وہ آگے بڑھ گیا۔




باتوں کا سلسلہ جہاں سے ٹوٹا تھا وہاں سے تو نہیں جُڑ سکا کہ اس صوتی مداخلت نے اُس کے ذہن کی کئی پرتیں اُلٹ پلٹ کر رکھ دیں اور وہ باوجود کوشش کے یہ یاد نہ کر سکا کہ اس بے جا مداخلت سے پیشتر کیا بات ہو رہی تھی۔ تاہم چار چھ قدم آگے بڑھاتے ہی ذہن کے کسی گوشے سے ایک اور تصفیہ طلب معاملہ گفتگو کے دائرے میں آ دھمکا اور وہ اُس نئے موضوع کے ساتھ جھوجنے لگا۔








گفتگو کا یہ سلسلہ عرصہ دراز سے جاری تھا ۔ گفتگو کے اس سلسلے کا صدا کار بھی وہی تھا اور سامع بھی خود ہی تھا۔ یعنی گفتگو کے مخاطب اور خطیب کم از کم دو کرداروں کی شرط بھی پوری نہیں کرتے تھے۔ باہر کی دنیا شاید اس سلسلے کو خود کلامی پر محمول کرتی تاہم اُسے خود کلامی کی اصطلاح کچھ زیادہ پسند نہیں تھی۔








خود سے بات کرنے کی عادت اُسے کب پڑی اُسے یاد بھی نہیں تھا۔ ایک زمانے تک یہ عادت خود اُس سے بھی حجاب میں رہی لیکن پھر رفتہ رفتہ فطرتِ ثانی کی طرح عیاں ہونے لگی اور اُس نے جان لیا کہ اب اس کے بغیر گزارا نہیں ہے۔








وہ کوئی الگ تھلگ رہنے والا آدمی نہیں تھا ۔ مجلسی طبیعت کا نہ سہی لیکن دوست احباب میں اُس کی موجودگی بہت اہم گردانی جاتی تھی۔ وہ ہر طرح کے موضوع پر بات کر سکتا تھا۔ ہنسی مذاق سے لے کر سنجیدہ مذاکرے تک وہ کئی ایک موضوع پر ٹھیک ٹھاک درک رکھتا تھا اور بوقت ضرورت گفتگو میں شریک بھی رہتا تھا۔ جب تک یہ گفتگو مذہب سے سیاست اور حالاتِ حاضرہ سے کھیل کے میدانوں میں فراٹے بھرتی رہتی اُس کی ہر بات میں ایک رنگ ہوتا اور ہر تاثر بھرپور ہوتا ۔ تاہم گفتگو کے یہ رنگ اچانک ہی پھیکے پڑ جاتے جب موضوعات کے سیارچے اپنے مدار سے ہٹ کر اُس کی ذات کے مرکزے میں گھسنے کی کوشش کرتے۔اپنی ذات کے حوالے سے بات کرتے ہوئے وہ ایک دم عربی سے عجمی ہو جاتا۔ 





گفتگو کا یہ سلسلہ عرصہ دراز سے جاری تھا ۔ گفتگو کے اس سلسلے کا صدا کار بھی وہی تھا اور سامع بھی خود ہی تھا۔ یعنی گفتگو کے مخاطب اور خطیب کم از کم دو کرداروں کی شرط بھی پوری نہیں کرتے تھے۔ باہر کی دنیا شاید اس سلسلے کو خود کلامی پر محمول کرتی تاہم اُسے خود کلامی کی 
اصطلاح کچھ زیادہ پسند نہیں تھی۔ 





ایسا بھی نہیں تھا کہ اُس کی ذات کی گپھا میں اندھیرے ہی اندھیرے ہوں یا ہمہ وقت کربناک ماضی کی چمگادڑیں یہاں سے وہاں اُڑتی اور ٹکراتی پھرتی ہوں۔ تاہم وہ اپنے من کی باتیں ہر کسی سے نہیں کر سکتا تھا۔ اِ سے آپ اُس کی عادت کہیں یا کچھ اور لیکن وہ اپنے قریب ترین دوستوں سے بھی اپنی ذات سے متعلق بہت کم ہی باتیں کرتا اور اُس کے قریب ترین لوگ بھی اُس کے احساسات سے بہت کم ہی واقف ہو پاتے۔








یوں تو وہ شروع ہی سے اپنے دل کی باتیں اپنے تک ہی رکھنا چاہتا تھا۔ لیکن جلد ہی وہ جان گیا کہ چڑھے ہوئے نالوں کو راستہ نہ ملے تو وہ آبادی میں در آتے ہیں اور پھر وہ تباہی ہوتی ہے کہ خدا کی پناہ۔ اُس کے احساسات اور اُس کے غم جب اُسے اندر ہی اندر جلانے لگتے تو کچھ باتیں بھانپ کی طرح اوپر اُٹھتی اور اُس کے لبوں کے روشن دان سے ہوتی ہوئی خود کو آزاد کرا لیتی۔ روشن دان سے اُٹھتی ہوئی یہ صوتی بھانپ جب باہر کی تازہ ہوا سے گلے ملتی تو تازگی کے جھرنے اُس کا لباس ہو جاتے اور نطق سے سماعت کا مختصر دورہ طے کرکے وہ پھر سے ایوانِ سماعت پر دستک دے دیتی ۔ یوں یہ صرصر اُس کے کانوں سے گزر کرجب ایک بار پھر سے اُس کے دل تک پہنچتی تو صبا کا روپ دھار چکی ہوتی۔ اس ان چاہے عمل سے جاگنے والا طمانیت کا احساس اُسے رفتہ رفتہ باقاعدہ خود کلامی کی دنیا میں لے آیا۔ تاہم اس کے لئے سب سے اہم شرط تنہائی تھی۔








شروع شروع میں جب وہ خود کلامی کرتے ہوئے دیکھا گیا تو لوگ حسبِ توقع حیران ہوئے اور بات استفسار تک بھی آئی ۔ تاہم وہ جلد ہی سنبھل گیا اور خودکلامی کو تنہائی سے مشروط کردیا۔ رفتہ رفتہ شہرِ ذات سے ملاقات کا یہ وقفہ مختصر ہوتے ہوتے رات کے کھانے کے بعد مختصر گشت تک محدود ہو گیا ۔ تاہم اُس نے اپنے لئے اس چہل قدمی کو لازمی کر لیا کہ اندر کی دنیا کو باہر کی دنیا کی سیر کرانا اُس کے لئے باعثِ طمانیت ہی نہ تھا ، نا گزیر بھی تھا۔








اگلے روز یہ معمہ بھی حل ہو گیا کہ گذشتہ دن اُسے پکارنے والا کون تھا۔ وہ کوئی شناسا نہیں تھا نہ ہی اُسے نام لے کر پکارا گیا تھا لیکن مخاطب کوئی اور نہیں صرف وہ ہی تھا۔








آج وہ اپنے اور صالحہ کے مابین کشیدگی کے بارے میں محوِ گفتگو تھا۔ اُس کے سامنے کٹہرے میں وہ خود کھڑا تھا اور کٹہرے میں کھڑے شخص کے سامنے بیٹھے منصف کی نشست بھی اُسی نے سنبھالی ہوئی تھی۔ عدالت کے اس ماحول میں کٹہرے میں کھڑے شخص پر سوالات کی بوچھاڑ ہو رہی تھی اور کٹہرے میں کھڑا شخص اپنے دفاع میں دلائل دینے کی کوشش کر رہا تھا۔ جج صاحب کافی غصے میں نظر آتے تھے اور کٹہرے میں کھڑا شخص مجرم نہ ہوتے ہوئے بھی ندامت میں ڈوبا نظر آتا تھا۔ قریب تھا کہ جج صاحب اپنا فیصلہ سناتے اور ملزم پر فردِ جرم عائد کرتے کہیں سے کسی نے اُسے پکارا۔ اِس اچانک آ پڑنے والی اُفتاد نے راہ چلتی عدالت کو منصف و ملزم سمیت یکایک ہوا میں تحلیل کر دیا اور وہ چونک کر آواز کی طرف متوجہ ہو گیا۔ ایک طرف کچھ بچے بیٹھے ہنس رہے تھے اور اس سے کچھ آگے ہوٹل پر لوگ بیٹھے ہوئے تھے ۔ اُسے پکارنے والے شاید اُس کے نام سے واقف نہیں تھے یا شاید اُنہیں اُس کے نام سے غرض ہی نہیں تھی۔ اُس کے ذہن کی اُلٹتی پلٹتی پرتوں میں جو آخری لفظ اُس کی شعوری سطح سے زائل ہوتا نظر آیا وہ قابلِ غور تھا۔ اور وہ لفظ تھا "پاگل!"۔ دور کہیں بچوں کے ہنسنے کی آواز آ رہی تھی۔








اُس شام وہ نہ جانے کیسے گھر پہنچا ۔ نہ جانے کتنے لفظ سینے میں ہی گھٹ کر مر گئے اور ہمیشہ ہمیشہ کے لئے اُس کے دل میں مدفون ہو گئے۔ اُس کی حالت اس قدر غیر ہو رہی تھی کہ ناراض صالحہ اپنے ناراضگی تک بھول گئی اور اُس سے پوچھنے لگی۔ کیا ہوا ؟ آپ کی طبیعت تو ٹھیک ہے؟ 








ہاں ٹھیک ہے۔ اُس نے چہرے پر مسکراہٹ کا تار تار ماسک لگانے کی کوشش کی لیکن کلی طور پر ناکام رہا۔ وہ تو یوں بھی کچھ نہیں بتا پا تا تھا ۔ پھر آج کی بات۔




ہاں ٹھیک ہوں۔ اُس نے ایک بار پھر اضطراری حالت میں کہا۔ حالانکہ صالحہ کمرے سے کب کی جا چکی تھی اور کچن میں موجود فرج سے اُس کے لئے پانی نکال رہی تھی۔








اگلے دو چار دن وہ چہل قدمی کو نہیں گیا۔ ایسا نہیں تھا کہ وہ خود سے بات نہیں کرنا چاہتا تھا۔ اُس کے پاس تو ڈھیروں باتیں تھیں لیکن وہ اپنوں کی نظروں سے بچ کر غیروں کی نظروں میں تماشا نہیں بننا چاہتا تھا۔








پھر ایک دن ، اُسے ایک خیال سوجھا اور اس خیال کے آتے ہی وہ جیسے نہال ہو گیا۔ اُس روز دفتر سے واپسی پر وہ سیدھا موبائل مارکیٹ گیا اور وہاں سے ایک بلیو ٹوتھ ائیر پیس خریدا ۔ اور شام کے کھانے کے بعد جب وہ چہل قدمی کرنے نکلا تو اُس کے دائیں کان میں نیا بلیو ٹوتھ ائیر پیس جگمگا رہا تھا اور اُس کا موبائل سیٹ گھر پر تاروں سے جُڑا بجلی مستعار لے رہا تھا۔ اُس نے آج ایک نیا راستہ اختیار کیا اور انتہائی ذاتی نشریاتی رابطے پر دل سے منسلک ہو گیا۔ 








گھر سے کچھ دور آتے آتے عدالت کی کاروائی شروع ہو گئی تھی۔ آج بھی وہ کٹہرے میں کھڑا تھا اور جج صاحب کے سوالات کا جواب دے رہا تھا۔ آج البتہ جج صاحب اُس کے دلائل بغور سن رہے تھے اور زور زور سے سر ہلا رہے تھے۔ پھر جج صاحب مسکرائے اور اُسے با عزت بری کرنے کا فیصلہ سنایا۔ اُس کی انا اور خودداری کمرہ عدالت سے باہر اُس کے لئے پھول ہار لئے کھڑے تھے۔








"یہ آدمی خود سے باتیں کر رہا ہے؟" اچانک کہیں سے ایک آواز آئی۔




ارے "پاگل" یہ موبائل پر بات کر رہا ہے۔ دوسری آواز میں لاپرواہی تھی۔




آج اُسے لفظ پاگل کا استعمال بہت اچھا لگا۔




وہ مسکراتے ہوئے آگے بڑھ گیا ۔ اگلا زیرِ گفتگو سوال یہ تھا کہ صالحہ کے لئے کیا گفٹ خریدا جائے؟








******​













جنوری 13, 2016

 اردو ادب, افسانہ, افسانہ از محمد احمد, محمد احمد, میری تحریریں, نثر 
غزل ۔ ہوا چلے یا رُکے خوشنما سماں ہو جائے ۔ محمد احمدؔ












یہ غزل اردو محفل کے مشاعرے میں پیش کی تھی۔ آج قارئینِ بلاگ کی خدمت میں پیش کر رہا ہوں۔ 




غزل








ہوا چلے یا رُکے خوشنما سماں ہو جائے




یہ سات رنگ کا آنچل جو بادباں ہو جائے








سُلگ رہا ہوں کئی دن سے اپنے کمرے میں




دریچہ کھولوں تو دنیا دھواں دھواں ہو جائے








بدل کے نام سُنا رکھی ہے اُسے ہر بات




یہ ایک بات بتا دوں تو رازداں ہو جائے








میں اپنے آپ کو چھوڑ آیا ہوں کہیں پیچھے




کچھ اور تیز چلوں میں تو کارواں ہو جائے








یہیں کہیں وہ مرے ساتھ تھا، میں سوچتا ہوں




یہاں گھڑی دو گھڑی کوئی سائباں ہو جائے








یہ انتشار ہے ترتیبِ نو نہ جان اسے




کہ کائنات کی ہر شے یہاں وہاں ہو جائے








سرشکِ غم کو تبسم کی سیپ میں رکھیے




کہ راز راز رہے، حالِ دل بیاں ہو جائے








پروں پہ تتلی کے پیغام لکھ کے بھیجوں میں




ہوا کا جھونکا کسی دن خبر رساں ہو جائے








جہاں کی رِیت ہے کُہرام مچنے لگتا ہے




کسی کو عشق ہو یا مرگِ ناگہاں ہو جائے








ابھی تو جسم مرا دھوپ کی امان میں ہے




پرائے سائے میں آ کر نہ بے اماں ہو جائے








ہے اس جہان کی ہر بات عام سی لیکن




جو سچے شعر میں ڈھل جائے داستاں ہو جائے




​




محمد احمدؔ





جنوری 05, 2016

 اردو ادب, اردو شاعری, شاعری, غزل, غزلیات, محمد احمد کی غزل, میری شاعری 
ضرورت ہے ایک مشترکہ ووٹر کی














مئی 2013 میں خاکسار نے ایک پوسٹ 
انتخابی اتحاد کی اخلاقی حیثیت 
تحریر کی تھی اور اس میں اس حیرانی کا اظہار مقصود تھا کہ صرف انتخاب میں فتح کے حصول کے لئے علیحدہ علیحدہ  نظریات کی حامل دو سیاسی جماعتوں کے درمیان اتحاد کیونکر ہو سکتا ہے اورووٹر کے استفسار پر اُن کے پاس اس طرح کے اتحاد کا کیا جواز رہ جاتا ہے کہ جہاں سیٹ کی بات ہو نظریات کو گٹھری میں بند کرکے اسٹور میں پھینک دیا جائے۔








آج بھی دو پمفلیٹ ایسے ملے ہیں جن میں ایک ن۔ لیگ اور پی پی پی کے مشترکہ اُمیدوار کی طرف سے ہے تو دوسرا تحریکِ انصاف  اور جماعتِ اسلامی کے اُمید وار کے وقتی اتحاد کی داستان لئے ہوئے ہے۔ 








آپ بھی درشن کیجے:


















مکمل تصویر دیکھنے کے لئے کلک کیجے۔






سوال یہ پیدا ہوتا ہے کہ ن ۔ لیگ اور پی پی پی نے تو مشترکہ اُمیدوار کھڑا کر دیا لیکن ان دونوں کا مشترکہ ووٹر کہاں سے آئے گا۔ ن ۔ لیگ اور پی پی پی ایک دوسرے کی مخالف جماعتیں ہیں سمجھ نہیں آتا کہ ووٹر کس دل سے اس اُمیدوار کو ووٹ دے گا۔








دوسری طرف جماعتِ اسلامی ہے کہ جو اسپیکر کے انتخاب میں تو اپنا ووٹ ن ۔ لیگ کے حق میں استعمال کرتی ہے اور کراچی میں تحریکِ انصاف کے ساتھ مشترکہ اُمیدوار کھڑے کر دیتی ہے۔ سمجھ نہیں آتا کہ جماعتِ اسلامی کا سیاسی قبلہ کہاں ہے۔ اور مفادات کی سیاست میں نظریاتی سیاست کہاں رہ گئی ہے۔ 










پاکستان میں انقلاب اور نئے پاکستان کی باتیں کرنے والے تو بہت ہیں لیکن دیکھا جائے تو یہ سب نظریاتی سیاست  بس نام کی ہی ہے۔ ہاں ایک نظریہ ہے جو ہمہ وقت کارفرما نظر آتا ہے اور وہ ہے نظریہ ء ضرورت۔ 







نومبر 13, 2015

 انتخاب, انتخابی اتحاد, سیاست, مشرکہ مفاد, نظریاتی سیاست, نظریہ, ووٹ, ووٹر 
غزل : مرے رات دن کبھی یوں بھی تھے






غزل​




​




مرے رات دن کبھی یوں بھی تھے، کئی خواب میرے دروں بھی تھے​




یہ جو روز و شب ہیں قرار میں، یہی پہلے وقفِ جنوں بھی تھے​




​




مرا دل بھی تھا کبھی آئینہ، کسی جامِ جم سے بھی ماورا​




یہ جو گردِ غم سے ہے بجھ گیا، اسی آئینے میں فسوں بھی تھے​




​




یہ مقام یوں تو فغاں کا تھا، پہ ہنسے کہ طور جہاں کا تھا​




تھا بہت کڑا یہ مقام پر، کئی ایک اس سے فزوں بھی تھے​




​




ابھی عقل آ بھی گئی تو کیا، ابھی ہنس دیئے بھی تو کیا ہوا​




ہمی دشتِ عشق نورد تھے، ہمی لوگ اہلِ جنوں بھی تھے​




​




یہ جو سیلِ غم سرِ چشمِ نم ہے رواں دواں کئی روز سے​




اِسے کیا خبر اسی دشت میں کئی خواب محوِ سکوں بھی تھے​




​




محمد احمدؔ​





نومبر 12, 2015

 اردو ادب, اردو شاعری, شاعری, غزل, غزلیات, محمد احمد کی غزل, میری شاعری 
اپنی کلاہ کج ہے اسی بانکپن کے ساتھ










ایک انٹرویو میں کسی نے جناب سراج الحق صاحب (امیر ِ جماعتِ اسلامی) سے پوچھا کہ  آپ ٹوپی ٹیڑھی کیوں لگاتے ہیں تو سراج الحق صاحب نے جو جواب دیا وہ بڑا حیران کن تھا۔








انہوں نے کہا کہ بچپن میں جب وہ اسکول جاتے تھے تو اُن کے پاس پہننے کے لئے چپلیں نہیں تھیں۔ سو اسکول جاتے وقت اُن کی والدہ اُن کی ٹوپی زرا سی ٹیڑھی کردیا کرتیں کہ اس طرح دیکھنے والوں کی توجہ  ٹوپی کی طرف رہے گی اور پیروں کی طرف کوئی نہیں دیکھے گا۔ 








سراج الحق صاحب نے کہا کہ جب سے ایسی عادت ہے کہ میں ٹیڑھی ٹوپی ہی لگاتا ہوں۔








سر پر ہوائے ظلم چلے سو جتن کے ساتھ




اپنی کلاہ کج ہے اسی بانکپن کے ساتھ








مجروح سلطان پوری






میں سوچتا ہوں کہ وہ کیسی عظیم ماں ہو گی کہ وسائل کی عدم دستیابی کے باوجود اُنہوں نے اپنے بچوں کی پڑھائی لکھائی میں کوئی کسر نہیں چھوڑی۔ آج سراج الحق صاحب جماعتِ اسلامی کے امیر ہیں اور  میرا ذاتی خیال ہے کہ جماعتِ اسلامی میں اگے بڑھنے کے لئے پڑھا لکھا اور قابل ہونا ضروری ہے۔








آج ہماری قوم کا حال یہ ہےکہ بے شمار بچے وسائل سے مالا مال ہونے کے باوجود پڑھائی کے معاملے میں بالکل سنجیدہ نظر نہیں آتے نہ ہی اُن کے والدین کو اس بات کی کوئی خاص فکر ہوتی ہے۔ رہے کم وسائل والے لوگ تو اُن کے ہاں اس سوچ کا ہی فقدان ہے کہ پڑھائی لکھائی ہر بچے کے لئے ضروری ہے۔ اور پھر ایسی مائیں بھی ملک میں خال خال ہی ہوں گی کہ جو بچوں کی پڑھائی کی راہ میں آنے والی کسی رُکاوٹ کو خاطر میں نہ لائیں۔








کاش ہمارے وطن میں بھی تعلیم کی اہمیت کو سمجھا جائے اور اسناد اور ڈگریوں کے حصول کے بجائے تعلیم کو قابلیت کے حصول اور زندگی کو خوب سے خوب تر بنانے کا نسخہ سمجھا جائے۔ کاش۔۔۔!



















نومبر 09, 2015

 ترچھی ٹوپی, تعلیم, سراج الحق, کج کلاہی, ماں, مجروح سلطان پوری 
باز آئے ہم تو ایسی بے کیف زندگی سے ۔ شکیل بدایونی






غزل








ساقی نظر سے پنہاں، شیشے تہی تہی سے




باز آئے ہم تو ایسی بے کیف زندگی سے








کس شوق، کس تمنّا، کس درجہ سادگی سے




ہم آپ کی شکایت کرتے ہیں آپ ہی سے








اے میرے ماہ کامل! پھر آشکارا ہو جا




اُکتا گئی طبیعت تاروں کی روشنی سے








نالہ کشو اُٹھا دو، آہ و فغاں کی رسمیں




دو دن کی زندگی ہے، کاٹو ہنسی خوشی سے








دامن ہے ٹکڑے ٹکڑے، ہونٹوں پہ ہے تبسّم




اک درس لے رہا ہوں پھولوں کی زندگی سے








آگے خدا ہی جانے انجامِ عشق کیا ہو




جب اے شکیلؔ اپنا یہ حال ہے ابھی سے








شکیلؔ بدایونی





اکتوبر 28, 2015

 اردو شاعری, شاعری, شکیل بدایونی, غزل, غزلیات, منتخب کلام, میری پسند 
غزل : جا کے پچھتائیں گے، نہ جا کے بھی پچھتائیے گا






غزل








جا کے پچھتائیں گے، نہ جا کے بھی پچھتائیے گا




آپ جاتے ہیں وہاں، اچھا! چلے جائیے گا








میں کئی دن ہوئے خود سے ہی جھگڑ بیٹھا ہوں




آپ فرصت سے کسی دن مجھے سمجھائیے گا








میں خیالوں میں بھٹک جاتا ہوں بیٹھے بیٹھے




بھیج آہٹ کا سندیسہ مجھے بلوائیے گا








میں نے ظلمت میں گزارے ہیں کئی قرن سو آپ




روشنی سے جو میں ڈر جاؤں، نہ گھبرائیے گا








میں سمجھتا ہوں مجھے لوگ سمجھتے ہی نہیں




میں کسی روز نہ سمجھوں تو سمجھ جائیے گا








گاہ ہو جاتا ہوں میں اپنی انا کا قیدی




میں نہ آؤں تو پھر آ کر مجھے چُھڑوائیے گا








خیر مقدم کو ہے تیار جہاں، جائیے آپ




ہاں پلٹنا ہو تو پھر میرے ہی ہو جائیے گا








مجھ سے ضد ہے تو پھر اس ضد کو نبھانے کے لئے 




میں جو مر جاؤں تو پھر آپ بھی مر جائیے گا








جامِ جم فکر کا رکھتا ہے نرالے منظر




آپ جو دیکھتے ہیں دنیا کو دکھلائیے گا​








سوچ جب یکساں نہ ہو قافلہ کس کام کا ہے




آپ احمدؔ کہیں رستے میں ہی رہ جائیے گا








محمد احمدؔ









اکتوبر 08, 2015

 اردو ادب, شاعری, غزل, غزلیات, محمد احمد کی غزل, میری شاعری 
افسانہ - چور - دوستوفسکی






چور




دوستوفسکی




ترجمہ: شاھد احمد دہلوی








فیدور دوستوفسکی (1888ء ۔ 1821ء) بنیادی طور پر ناول نویس تھا، لیکن اس نے چند افسانے بھی لکھے تھے، جن میں سے "چور" زیادہ مشہور ہوا۔ مدیر "ساقی" جناب شاہد احمد دہلوی (مرحوم) کا اردو ترجمہ پیشِ خدمت ہے۔ دوستوفسکی زندگی بھر غربت و افلاس اور مرگی کی بیماری میں مبتلا رہا۔ 1849ء سازش کے الزام میں اسے پھانسی کی سزا ملی، لیکن عین تختہ دار پر اس کی سزا گھٹا کر جلاوطنی اور جبری فوجی خدمت میں تبدیل کر دی گئی۔ اس نے صحافت کا پیشہ بھی اختیار کیا۔ کچھ عرصہ رسالہ "روسی دنیا" کا مدیر رہا۔ ناولوں میں لاشعور اور نفس کا تجزیہ اس کا وصفِ خاص ہے۔ مشہور ترین ناول "جرم و سزا" ہے۔










۔۔۔۔۔۔۔۔۔۔










دو سال کی بات ہے۔ اس وقت میں ایک نواب کے ہاں ملازم تھا۔ سارے گھر کی دیکھ بھال میرے ذمے تھی۔ نواب صاحب چند روز بعد اپنی املاک دیکھنے باہر جانے والے تھے۔ میں جانتا تھا کہ ادھر نواب صاحب روانہ ہوئے اور ادھر مجھے ملازمت سے جواب ملا۔ اللہ ہی جانے پھر کیسے گزارہ ہو گا؟ قریب کے ایک شراب خانہ میں انہی دنوں مجھے ایک شخص عاملین ملا۔ وہ بہت غریب اور بے یار و مددگار تھا۔ کبھی وہ بھی کسی جگہ ملازم تھا مگر پینے پلانے کی وجہ سے نکال دیا گیا تھا۔ ان حرکتوں کی وجہ سے اسے یاد رکھتا بھی کون؟ جو مل گیا پہن لیا۔ کبھی کبھی تو مجھے بھی شبہ ہوتا کہ اس کے بوسیدہ لبادے کے نیچے قمیص ہے بھی یا نہیں۔ جو چیز بھی اس کے ہاتھ میں آ جاتی اسے بیچ کر شراب پی جاتا۔ مگر شراب پینے کے بعد وہ اودھم نہیں مچاتا تھا۔ بالکل نہیں، وہ بڑی اچھی اور شریف طبیعت کا آدمی تھا۔ ہر ایک سے اچھی طرح اور محبت سے پیش آتا تھا۔ کبھی کسی سے کچھ نہ مانگتا تھا۔ اس معاملے میں وہ بڑا حساس تھا بغیر اس کے کچھ مانگے ہی معلوم ہو جاتا تھا کہ اب بیچارہ پینے کے لئے مرا جا رہا ہے۔ اس کی یہ حالت دیکھی نہ جاتی تھی اور کوئی نہ کوئی اسے پلا دیتا تھا۔ خیر تو ہم دونوں دوست بن گئے اور ایک چھوٹے کتے کی طرح وہ میرے ساتھ لگ گیا۔ اب جدھر جاؤ ساتھ ہے۔ پہلی ہی ملاقات کے بعد یہ کیفیت ہو گئی۔








اس رات کو بھی وہ میرے ساتھ ہی رہا۔ اس کے پاسپورٹ میں کوئی قابلِ اعتراض بات نہیں تھی اور وہ خود بھی ٹھیک ہی تھا۔ دوسری رات بھی ساتھ ہی گزری۔ تیسری رات کو بھی اس نے میرا گھر نہ چھوڑا۔ اگلے دن برآمدے کی کھڑکی میں سارا دن بیٹھا رہا اور وہیں رات بھی گزار دی۔ میں نے دل میں کہا "دیکھا! ہتھیا دی ہے اس نے۔ اب تمہیں اسے کھلانا پڑے گا اور رہنے کی جگہ دینی ہو گی۔ غریب آدمی کو تو بس یہ چاہیے کہ کوئی نہ کوئی اس کی دیکھ بھال کرتا رہے۔








تھوڑے ہی دنوں میں مجھے معلوم ہو گیا کہ ایک دفعہ پہلے بھی وہ کسی اور سے اسی طرح وابستہ ہو گیا تھا جس طرح اب مجھ سے ہوا ہے۔ دونوں ساتھ پیتے تھے مگر وہ کسی غم کی وجہ سے گھل گھل کر جلدی مر گیا۔ میں سوچتا رہا۔ اس کا کیا علاج کروں؟ نکال دوں گھر سے باہر؟ میرا دل نہیں مانتاا تھا۔ اس کی حالت دیکھ کر مجھے بڑا افسوس ہوتا تھا۔ اس قدر زبوں حال اور دھتکارا ہوا کہ میں اسے دیکھ کر کانپ جاتا تھا۔ اور پھر ایسا بے زبان کہ اپنے منہ سے کچھ نہ مانگتا تھا۔ خاموش بیٹھا بس میری آنکھوں کو تکے جاتا جیسے کوئی بڑا ہی وفادار کتا ہو۔ شراب سے انسان اس حد تک برباد ہو جاتا ہے! پھر میں نے اپنے جی میں کہا۔ فرض کرو میں اگر اس سے کہوں "یہاں سے نکل جاؤ عاملین! یہاں تمہارا کوئی کام نہیں ہے۔ تم نے میرے پاس آنے میں غلطی کی ہے۔ میرے پاس تو خود کھانے کو نہیں ہے، بھلا تم یہ کیسے توقع رکھتے ہو کہ میں تمہیں بھی کھلاتا رہوں گا؟" پھر میں نے سوچنا شروع کیا کہ میرے اس کہنے کے بعد وہ کیا کرے گا۔ اور میں سمجھ سکتا تھا کہ میری بات سننے کے بعد وہ دیر تک مجھے تکتا رہے گا اور اس کی سمجھ میں میرا ایک لفظ بھی نہیں آئے گا۔ پھر رفتہ رفتہ اس کی سمجھ میں آ جائے گا کہ میں کیا کہہ رہا ہوں۔ اور کھڑکی میں سے اٹھ کر اپنا چھوٹا سا پلندا اٹھائے گا۔ جھپر جھپر لال کپڑے میں لپٹا ہوا۔ نہ جانے اس میں کیا کیا لپٹا ہوا تھا، جہاں بھی جاتا اسے اپنے ساتھ لے جاتا۔ اپنے گلے ہوئے لبادے کو جھاڑ پونچھ کر اس طرح پہنے گا کہ اس کے سوراخ اور پیوند کم سے کم دکھائی دیں۔ آدمی وہ نازک احساسات کا تھا۔ پھر وہ آنکھوں میں آنسو بھر کر دروازہ کھولے گا اور چلا جائے گا۔








تو پھر کیا ایک آدمی کو بالکل ہی مر جانے دیا جائے؟ مجھے ایک دم سے اس پر بہت ہی ترس آیا۔ مگر اس کے ساتھ دل میں یہ خیال بھی آیا کہ آخر میں کیا کروں گا؟ کیا میری حالت اس سے بہتر ہے؟ پھر دل ہی دل میں کہا "اچھا عاملین! تم زیادہ عرصے تک تو میرا سر نہیں کھا سکو گے۔ مجھے خود یہاں سے عنقریب نکلنا ہے۔ اس کے بعد تمہیں میرا پتہ بھی نہیں چلے گا۔ "نواب صاحب اپنی املاک کے معائنہ کے لئے تھوڑے دنوں بعد ہی چلے گئے اور جاتے وقت مجھ سے کہہ گئے کہ "ہم تمہارے کام سے بہت خوش ہیں۔ جب ہم یہاں واپس آئیں گے تو تمہیں رکھ لیں گے۔" نواب صاحب بہت اچھے آدمی تھے مگر اسی سال ان کا انتقال ہو گیا۔








نواب صاحب اور ان کے خاندان والوں کو چھوڑنے میں تھوڑی دور تک ساتھ گیا۔ انہیں رخصت کر کے واپسی پر اپنا سامان سمیٹا۔ جو کچھ پس انداز کیا تھا اسے لے کر وہاں سے چلا اور ایک بڑی بی نے اپنے کمرے کا ایک گوشہ کرایہ پر دے دیا تھا، اس میں رہنے لگا۔ یہ بڑی بی کسی اونچے گھرانے میں دایہ تھیں۔ جب بہت ضعیف ہو گئیں تو انہیں وظیفہ دے کر علیحدہ کر دیا گیا ھتا۔ میں نے دل میں کہا "لو دوست عاملین، تم سے رخصت ہونے کا وقت آ پہنچا۔ اب تم مجھے نہیں پاؤ گے۔"








اور صاحب پھر کیا ہوا؟ جب میں شام کو گھر واپس آیا تو دیکھتا ہوں کہ میرے ٹرنک پر اپنی لال گھٹھڑی لئے عاملین بیٹھے ہیں۔ وہ اپنے بوسیدہ لبادے میں لپٹے لپٹائے میرے انتظار میں بیٹھے ہوئے تھے۔ اس نے بڑی تنہائی محسوس کی ہو گی جبھی تو بڑی بی سے اس نے دعاؤں کی کتاب مانگی تھی۔ مگر کتاب الٹی پکڑ رکھی تھی۔ اس نے آخر میرا پتہ چلا ہی لیا تھا۔ میرے ہاتھ بے جان ہو کر لٹک گئے۔ لو بھئی، اب اس کا کوئی علاج نہیں۔ میں نے اسے پہلے ہی کیوں نہ نکال دیا؟ میں نے اس سے پوچھا بھی تو کیا۔ "عاملین، تم نے اپنا پاسپورٹ لے لیا تھا؟" اس کے بعد میں بیٹھ گیا اور اس معاملہ پر غور کرتا رہا۔ یہ ایک گھومنے پھرنے والا آدمی ہے کیا یہ میرے کاموں میں حائل ہو گا؟ جب میں اس پہلو پر خوب غور کر چکا تو اس نتیجے پر پہنچا کہ وہ حائل نہیں ہو گا۔ اس کے علاوہ مجھ پر کچھ ایسا زیادہ بار بھی نہیں ہو گا۔ اس میں شک نہیں کہ اسے کھلانا پڑے گا۔ لیکن یہ ایسا کون سا بڑا خرچ تھا! صبح کو ذرا سی روٹی اور پیاز کی آدھی ڈلی۔ دوپہر کو پھر روٹی اور پیاز اور رات کے لئے پھر روٹی اور پیاز اور رائی کا ٹھرا۔ اور اگر مل گیا تو بند گوبھی کا شوربہ، چلو دونوں کا پیٹ ناکوں ناک بھر جائے گا۔ میں کم خوراک ہوں۔ عاملین پینے پلانے والا آمدی ہے، وہ کھاتا ہی کتنا ہو گیا؟ اسے تو صرف سستی شراب ملنی چاہیے۔ اس کا پینا میرا کام تمام کر دے گا۔ اس کے ساتھ ہی ایک عجیب طرح کا احساس مجھ پر طاری ہونے لگا کہ اگر عاملین چلا گیا تو میری زندگی میرے لئے وبال ہو جائے گی۔ اس لئے میں نے اسی وقت یہ فیصلہ کر لیا کہ میں اس کا محسن بن جاؤں۔ میں اسے اس کے پیروں پر کھڑا کر دوں گا۔ اسے برباد ہونے سے بچاؤں گا اور رفتہ رفتہ شراب بھی چھڑا دوں گا۔ دل میں میں نے کہا۔ "رہ جاؤ بیتا ذرا تم میرے پاس، عاملین! جو کچھ میں کہوں گا اسے سنو۔ میرا حکم مانو۔"








میں نے سوچا کہ پہلے اسے کوئی کام سکھاؤں گا۔ مگر فوراً ہی نہیں۔ ذرا وہ غریب پہلے آرام کر لے۔ اس عرصے میں میں تلاش کروں گا اور معلوم کروں گا کہ اس کے لئے آسان سے آسان کام کیا ہو سکتا ہے۔ کام بھی ایسا ہو جسے وہ کر سکے کیوں کہ ہر کام کرنے کے لئے آدمی میں اس کے کرنے کی صلاحیت ہونی چاہیے۔ اور میں نے چپکے چپکے اس کا مطالعہ کرنا شروع کر دیا۔ عاملین تو بڑا عجیب نکلا۔ میں نے پہے چاہا کہ میٹھی میٹھی باتیں کر کے اس کے دل کا بھید لوں، مثلاً میں نے اس سے کہا "دیکھنا عاملین! تم ذرا اپنا خیال رکھا کرو اور وقت گزارنے کے لئے تھوڑا بہت کام کیا کرو۔"








"پینا چھوڑ دو۔ ارے بھئی ذرا اپنا حلیہ تو دیکھو۔ چیتھڑے لٹک رہے ہیں۔ تمہارا لبادہ چھلنی ہو رہا ہے۔ یہ اچھا نہیں معلوم ہوتا۔ اب تمہیں ہوش میں آنا چاہیے اور یہ سمجھنا چاہیے کہ پانی سر سے اونچا ہو رہا ہے۔"








عاملین سر جھکائے میری باتیں سنتا رہا۔ وہ اس حالت کو پہنچ چکا تھا جب شراب کا اثر زبان پر ہو جاتا ہے اور منہ سے کوئی معوقل بات نہیں نکلتی۔ آپ کھیت کی کہئے تو وہ کھلیان کی سنتا ہے۔ وہ سنتا رہا۔ دیر تک چپکا سنتا رہا اور پھر اس نے ایک لمبا ٹھنڈا سانس بھرا۔ میں نے اس سے پوچھا۔ "ٹھنڈا سانس کس بات پر لے رہے ہو؟"








"کچھ نہیں اصطفی۔ تم گھبراؤ نہیں۔ آج کا ایک واقعہ یاد آ گیا تھا اصطفی! دو عورتیں لڑ رہی تھیں۔ اتفاق کی بات کہ ایک سے دوسری کا ٹوکرا الٹ گیا۔ اور جنگلی بیر بکھر گئے۔"








"اچھا تو پھر؟"








"اور اس عورت نے جس کے بیر گر گئے تھے دوسری عورت کے ہاتھ سے اس کا ٹوکرا چھین کر سارے بیر زمین پر گرا دئے اور پھر یہ کیا کہ ان سب بیروں کو کچل ڈالا۔"








"اچھا تو پھر عاملین، پھر اس سے کیا؟"








میں نے دل میں کہا "عاملین! اس لعنتی شراب نے تمہارے حواس خراب کر دئے کہیں۔"








اس کے بعد عاملین نے پھر کہا۔ "اور یہ ہوا کہ ایک نواب نے گوروبازار میں دیکھا کہ اس کی جیب میں جو نوٹ رکھے تھے وہ کہیں گر گئے ہیں۔ ایک اور شخص نے جیب میں سے گرتے انہیں دیکھ لیا تھا "یاقسمت" کہہ کر اس نے گدی اٹھانی چاہی کہ ایک آدمی اس سے بھڑ گیا اور بولا "نہیں، یہ میری قسمت کے ہیں۔ میں نے انہیں پہلے دیکھا ہے۔۔۔۔۔"








"پھر عاملین؟"








"اور ان دونوں آدمیوں نے لڑنا شروع کر دیا۔ اصطفی! اس پر طرہ یہ ہوا کہ ایک پولیس والا آیا اور اس نے گڈی اٹھا کر نواب کے حوالے کر دی اور ان کو دھمکایا کہ اگر زیادہ شور مچاؤ گے تو ابھی تم دونوں کو حوالات میں بند کر دوں گا۔"








"اچھا تو پھر اس سے کیا ہوا؟ عاملین! آخر اس میں ایسی کون سی عجوبہ یا حیرت ناک ہے؟"








"بات تو خیر کوئی نہیں لیکن لوگ ہنسنے لگ، اصطفی!"








میں نے کہا۔ "عاملین! لوگوں کو اس سے کیا غرض؟ تم نے اپنی لافانی روح کو ٹکے میں بیچ ڈالا۔ مگر کیا تمہیں معلوم ہے میں تم سے کیا کہنے والا ہوں؟"








کیا اصطفی؟"








"بہتر یہی ہے کہ تم کوئی کام کرو۔ تمہیں کچھ نہ کچھ کرنا ہی چاہیے۔ میں تم سے سینکڑوں بار کہہ چکا ہوں کہ تمہیں اپنے اوپر رحم کرنا چاہیے۔"








"مگر اصطفی! میں آخر کروں تو کیا کروں؟ میری سمجھ میں نہیں آتا کہ کام کہاں سے شروع کروں۔ اور اصطفی! مجھے کوئی نوکر نہیں رکھے گا۔"








"عاملین! تمہیں اسی وجہ سے نوکری سے نکال دیا گیا۔ یہ سب پینے پلانے کی بدولت ہے۔"








عاملین نے کہا۔ "اور آج انہوں نے مے فروش کو دفتر میں بلایا تھا۔"








میں نے پوچھا۔ "اسے کیوں بلایا تھا عاملین؟"








"مجھے معلوم نہیں کیوں بلایا اصطفی! شاید اس کی ضرورت ہو گی، اس لئے بلایا ہو گا۔"








میں نے اپنے دل میں کہا۔ "کچھ نہیں جی! ہم دونوں کسی اچھے نتیجے پر پہنچیں گے۔ یہ تو ہمارے گناہوں کی وجہ سے اللہ ہمیں سزا دے رہا ہے۔"








بھلا ایسے آدمی کے ساتھ کوئی کیا کر سکتا ہے!








مگر صاحب! وہ تھا بڑا چالاک، وہ میری باتیں سنتا رہا، سنتا رہا۔ یہاں تک کہ یہ معلوم ہونے لگا کہ وہ میری باتوں سے اکتا رہا ہے۔ جیسے ہی اس نے بھانپا کہ مجھے تاؤ آنے والا ہے اس نے چپکے سے اپنا لبادا سنبھالا اور کھسک گیا۔ اس کے بعد وہ سارا دن دکھائی نہیں دیا۔ شام کو پھر واپس آ گیا۔ نشے میں دھت، نوابوں کی طرح مست۔ اسے شراب کس نے پلائی؟ پینے کے لئے اس کے پاس پیسے کہاں سے آئے؟ اللہ ہی بہتر جانتا ہے۔ میں نے تو اسے ایک کوڑی بھی دی۔








میں نے اس سے کہا "سنتے ہو عاملین؟ تمہیں شراب ضرور چھوڑنی پڑے گی۔ اب کے اگر تم پی کے آئے تو مہیں زینے میں سونا پڑے گا۔ میں تمہیں اندر نہیں آنے دوں گا۔"








اس کے بعد دو دن تک عاملین گھر ہی رہا۔ تیسرے دن وہ پھر چپکے سے کھسک گیا۔ میں اس کی راہ تک رہا ہوں، مگر وہ ہے کہ آتا ہی نہیں۔ سچی بات ہے، میں تو ڈر گیا۔ اس کے علاوہ مجھے بڑا رنج ہو رہا تھا کہ نہ جانے اس پر کیا گزری؟ میں اس غریب کے سر خوامخواہ کیوں ہو گیا! ضرور وہ مجھ سے ڈر کر بھاگ گیا۔ نہ جانے وہ بدنصیب کہاں ہو گا؟ یا اللہ! کہیں وہ مر جائے! رات گزر گئی اور وہ نہیں آیا۔ صبح کو میں نے بڑے کمرے میں جا کر دیکھا وہ نیچے سیڑھی پر سر رکھے پڑا اور سردی سے اکڑا ہوا ہے۔








"کیا ہو گیا تمہیں عاملین؟ اللہ تم پر رحم کرے۔ یہاں کیوں پڑے ہو تم؟"








اس نے کہا "مگر تم تو جانتے ہو اصطفی! کہ اگلے دن مجھ سے ناراض ہو گئے تھے۔ میں نے تمہیں غصہ دلا دیا۔ تم نے کہا تھا، میں تمہیں اندر نہیں آنے دوں گا۔ اس لئے مجھ میں ۔۔۔۔۔ میجھ میں ہمت نہیں تھی کہ اندر آ جاؤں۔ اور یہیں پڑ رہا۔"








مجھے اس پر غصہ بھی آ رہا تھا اور ترس بھی۔ میں نے کہا ۔ "تمہارے لئے یہ بہتر ہو گا عاملین! کہ تم کوئی بہتر کام تلاش کرو۔ بجائے اس کے کہ پڑے سیڑھیوں کو بے ضرورت تکتے رہو۔"








مگر کام آخر کیا کروں؟ اصطفی!"








مجھے ایک دم سے غصہ آ گیا۔ "کم بخت درزی کا کام سیکھ لے۔ ذرا اپنے لبادے کو تو دیکھ، لنجارے پڑے ہوئے ہیں اس میں اور بیریاں لگ رہی ہیں۔ اتنا تو تم کر سکتے ہو کہ سوئی لے کر اسے ٹھیک کرلو۔ ذرا تو اس کی شکل بن جائے۔ بس شراب میں دھت ہونا آتا ہے، اور کچھ نہیں۔"








تو صاحب! پھر بھلا کیا ہوا؟ اس نے سوئی سنبھالی۔ میں نے تو یونہی چڑانے کو کہا تھا۔ اس نے سچ مچ سوئی سنبھال لی مارے ڈر کے، اس نے اپنا لبادہ اتار کر وہ پھینکا اور لگا سوئی میں تاگہ پرونے۔ نتیجہ ظاہر ہے اس کی آنکھوں میں پانی بھرنے لگا اور دیدے سرخ ہونے لگے۔ ہاتھ کپکپانے لگے۔ وہ تاگے کو بار بار پروتا مگر ناکے میں تاگہ نہیں گیا۔ اس نے تاگے کو منہ سے تر کیا، مروڑیاں دیتا رہا، اسے سیدھا کیا مگر سوئی نہیں پروئی گئی۔ آخر اس نے سوئی تاگہ دور پھینکا اور مجھے تکنے لگا۔








میں نے کہا۔ "اچھا کیا تم نے عاملین! اگر تمہیں کوئی تاگہ پروتے دیکھ لیتا تو میں مارے شرم کے مر جاتا۔ میں نے تو مذاق میں تم سے کہا تھا اور اس لئے بھی مجھے تم پر غصہ آ رہا تھا۔ خیر، چھوڑو اس سینے پرونے کو۔ اللہ تمہیں گناہوں سے بچائے۔ تم کچھ نہ کرو۔ بس بیہودگی سے دور رہو۔ اور زینے میں مت سوؤ کہ مجھے بعد میں شرمندہ ہونا پڑے۔"








"مگر میں کروں کیا آخر، اصطفی؟ میں اپنے آپ کو جانتا ہوں کہ میں ہمیشہ نشے میں رہتا ہوں اور مجھ سے کوئی کام نہیں ہوتا۔ اور میں تمہیں، اپنے مح۔۔۔۔۔ محسن کو بلا وجہ ناراض کر دیتا ہوں۔"








بس صاحب! اور کہنا کیا باقی رہ گیا؟ یہ سارا واقعہ ہی اس قدر غیر ضروری اور خفیف ہے کہ اس کا ذکر کرنا اور پر وقت ضائع کرنا ہے۔ مثلاً جناب اس کے دو ٹکے بھی نہ دیں، مگر میرے نزدیک اس کی قیمت زیادہ ہے۔ اگر میرے پاس کچھ ہو تو میں سب کچھ دے دوں اور وہ بات نہ ہونے دوں جو ہو گئی۔ بات یہ ہوئی کہ میری ایک برجس تھی نیلے رنگ کی اور اس پر بٹنکیاں پڑی ہوئی تھیں۔ بڑے اعلیٰ درجے کی چیز تھی۔ خدا غارت کرے، ایک بڑآ زمیندار یہاں آیا تھا۔ اس نے مجھ سے سلوائی تھی۔ مگر جب وہ تیار ہو گئی تو زمیندار نے کہا یہ تو بہت تنگ ہے۔ وہ چھوڑ کر چلا گیا۔ اور پھر لینے نہیں آیا۔








میں نے سوچا کپڑا تو اعلیٰ درجے کا ہے۔ اگر میں اسے گدڑی بازار میں بھی بیچوں تو اچھی قیمت مل جائے گی۔ ورنہ اس میں سے ایک اچھی پتلون نکل آئے گی جسے کوئی شہری ہاتھوں ہاتھ لے گا۔ اور ایک ٹکڑا میری واسکٹ کے لئے بچ رہے گا۔ غریب کے لئے تو کوئی چیز بےکار نہیں ہوتی۔ عاملین اس وقت بہت زدہ حال ہو رہا تھا۔ میں نے دیکھا کہ اس نے شراب خوری چھوڑ دی تھی۔ ایک دن گزرا، دوسرا گزرا، تیسرا گزرا، وہ بڑا مایوس سا دکھائی دے رہا تھا۔








مجھے خیال آیا کہ اس کی یہ حالت اس وجہ سے ہے کہ اس کے پاس پینے کے لئے پیسہ نہیں ہے۔ یا پھر اس کی عقل نے اس کا ساتھ دیا ہو گا۔ اور وہ راہِ راست پر آ گیا۔








قصہ مختصر، ایک ضروری چھٹی کا دن آ گیا اور یں شام کو دعا خوانی میں چلا گیا۔ جب گھر لوٹا تو میں نے دیکھا کہ عاملین خوب پئے پلائے نوابوں کی طرح بیٹھے ہیں۔ میں نے جی میں کہا تو جناب یہ کر کے آئے ہیں؟ اور میں نے کچھ نکالنے کے لئے اپنا ٹرنک کھولا۔ لو! وہ برجس غائب ہے؟ ادھر دیکھا، ادھر دیکھا، کہیں نہیں۔








جب میں نے اسے سارے کمرے میں تلاش کر لیا اور مجھے یقین ہو گیا کہ برجس غائب ہو گئی تو مجھے ایسا محسوس ہوا کہ سن سے کوئی چیز میرے سارے جسم میں دوڑ گئی۔ میں نے بڑی بی کا رخ کیا۔۔۔۔۔ رہا عاملین، ہر چند کہ اس کے پئے ہونے سے اس کے خلاف بہت کچھ ثابت ہو رہا تھا مگر نہ جانے میرا خیال اس کی طرف کیوں نہیں گیا۔








بڑی بی نے کہا۔ "لو خدا نہ کرے۔ بھلے آدمی میں بھلا برجس کا کیا کروں گی؟ کیا میں اسے پہنوں گی؟ کل میرا گھاگرا خود جاتا رہا۔ اب تک اس کا پتہ نہیں چلا۔"








میں نے پوچھا۔ "کوئی آیا تو نہیں تھا؟"








بڑی بی نے کہا۔ "یہاں تو کوئی بھی نہیں آیا۔ میں گھر سے باہر نکلی ہی نہیں۔ تمہارا دوست ذرا سی دیر کے لئے باہر گیا تھا۔ پھر واپس آ گیا۔ وہ بیٹھا ہے اس سے کیوں نہیں پوچھتے؟"








"تم نے تو کسی کام سے عاملین میرے ٹرنک میں سے برجس نہیں نکالی؟ وہ جو تمہیں یاد ہو گی ایک زمیندار نے بنوائی تھی۔ وہ بولا۔ "نہیں اصطفی! میں نے نہیں لی۔"








"تو پھر وہ گئی کہاں؟" اور میں نے پھر اسے تلاش کرنا شروع کر دیا مگر بےسود۔ اور عاملین کھڑکی میں بیٹھا نشے میں جھوم رہا تھا۔








میں زمین پر گھٹنے ٹیکے عاملین کے بالکل سامنے جھکا ہوا ٹرنک دیکھ رہا ھتا۔ میں نے ایک دم سے کنکھیوں سے اسے دیکھا۔ میرا دل جل رہا تھا اور چہرہ تمتما رہا تھا۔ ایکا ایکی اس سے آنکھیں چار ہو گئیں۔








"عاملین نے کہا۔ "نہیں اصطفی! تم شاید یہ سمجھ رہے ہو کہ میں۔۔۔۔۔ میرا مطلب ہے کہ۔۔۔۔۔ تم سمجھ گئے ہو گے۔۔۔۔۔ مگر میں نے نہیں لی۔۔۔۔۔"




"پھر آخر وہ گئی کہاں عاملین؟"








ا س نے کہا۔ "نہیں اصطفی، میں نے تو اسے دیکھا تک نہیں۔"








"اچھا تو کیا تم سمجھتے ہو کہ وہ خود کہیں جا کر کھو گئی، کیوں عاملین؟"








"ہو سکتا ہے یہی ہوا ہو اصطفی۔"








اس کے بعد اس سے کچھ کہنا بےکار تھا۔ میں اٹھ کھڑا ہوا۔ ٹرنک میں قفل لگایا اور لیمپ جلا کر اپنا کام لے بیٹھا۔ میں ایک سرکاری کلرک کی واسکٹ دوبارہ ٹھیک کر رہا تھا۔ وہ نچلی منزل ہی میں رہتا ھتا۔ مگر میرا دماغ پراگندہ ہو رہا تھا۔ خیال آیا کہ اس سے اچھا یہ تھا کہ آگ لگ جاتی اور میرا سارا سامان جل کر راکھ ہو جاتا۔ ایسا معلوم ہوتا تھا کہ عاملین کو میرے غصہ کا احساس ہو رہا تھا۔ جب دل میں چور ہو تو یہی حال ہوتا ہے۔ اسے پہلے سے محسوس ہونے لگتا ہے کہ اب کوئی آفت آنے والی ہے۔ بالکل اسی طرح جیسے چڑیوں کو معلوم ہو جاتا ہے کہ اب طوفان آنے والا ہے۔








"اور بھی کچھ سنا تم نے اصطفی! ڈاکٹر نے کوچ بان کی بیوہ سے شادی کر لی؟"








یہ بات اس نے ایک دم سے کہہ دی۔ میں نے اس کی طرف دیکھا مگر شاید اتنے غصے سے کہ وہ سمجھ گیا۔ وہ اپنی جگہ سے اٹھا۔ میرے بستر کے قریب گیا اور اسے ٹٹولنے لگا۔ آپ ہی آپ کہتا جاتا تھا۔ "آخر کہاں؟ غائب ہو گئی جیسے شیطان اڑا لے گیا ہو۔"








میں چپکا بیٹھا رہا کہ دیکھو ابھی اور کیا کرتا ہے۔ بچارا عاملین میری چارپائی کے نیچے گھس گیا۔ اب مجھ سے ضبط نہ ہو سکا۔








میں نے کہا ۔ "دیکھو جی، تم چارپائی کے نیچے کیوں گھسے ہو؟"








عاملین نے چارپائی کے نیچے ہی سے کہا۔ "میں برجس ڈھونڈ رہا ہوں اصطفی! شاید اس کے نیچے کسی طرح پہنچ گئی ہو۔"








مگر جناب! آپ مجھ غریب کی خاطر اس طرح اپنے آپ کو زحمت کیوں دے رہے ہیں؟ خوامخواہ اپنے گھٹنے میلے کر رہے ہیں۔"








غصہ میں اس سے میں آپ جناب سے باتیں کر رہا تھا گویا وہ بھی کوئی صاحب تھے۔








"مگر اصطفی میرا اور کوئی مقصد نہیں تھا۔ میں تو یہ سوچ رہا تھا کہ اس کے نیچے تلاش کیا جائے تو شاید مل جائے۔"








"ہوں! ذرا ایک بات میری سنو عاملین!"








"کیا اصطفی؟"








مارے غصے کے میرا برا حال ہو رہا تھا۔ چارپائی کے نیچے وہ اس لئے گھس رہا تھا کہ جو چیز وہ جانتا تھا کہ وہاں نہیں ہے اسے تلاش کرے۔ میں نے چٹخ کر کہا۔ "کیا تم نے بدمعاش چور کی طرح اسے نہیں چرایا اور یوں میرے نان و نمک کا بدلہ تم نے مجھے دیا؟ سیدھی بات کیوں نہیں کرتے؟"








"نہیں اصطفی" اور وہ دیر تک چارپائی کے نیچے پڑا رہا۔ پھر وہ ایکا ایکی رنگ کر باہر نکل آیا اور میرے سامنے آ کھڑا ہوا۔۔۔۔۔ میری آنکھوں میں اب بھی اس کی تصویر پھر رہی ہے۔ گناہ مجسم کی طرح بھیانک۔








اس نے کپکپاتی آواز میں کہا۔ "نہیں۔" وہ سر سے پاؤں تک لرز رہا تھا اور اپنی انگلی سے اپنے سینے کی طرف اشارہ کر رہا تھا۔ میں کچھ ایسا مبہوت ہو گیا کہ کھڑکی کے قریب بیٹھا کا بیٹھا رہ گیا۔ "میں نے تمہاری برجس نہیں لی، اصطفی!"








میں نے کہا۔ "اچھا عاملین! مجھے معاف کر دو کہ میں نے تم پر چوری کا الزام لگایا۔ رہی برجس، تو چلو اسے غارت کرو۔ ہم بغیر اس کے ہی زندہ رہیں گے۔ خدا کا شکر ہے کہ ہمارے پاس اپنے ہاتھ ہیں اور ہمیں چوری کرنے کی ضرورت نہیں پڑے گی اور اب بھی ہمیں کسی غریب کو دھوکہ دینے کی ضرورت نہ ہو گی۔ ہم اپنی روزی آپ کمائیں گے۔"








عاملین کچھ دیر تک میرے سامنے کھڑا رہا۔ میری باتیں سنتا رہا۔ پھر وہ بیٹھ گیا اور بے حس و حرکت رات گئے بیٹھا رہا۔ جب میں سونے کے لئے لیٹا تو وہ اس وقت بھی بیٹھا ہوا تھا۔








صبح کو جب میں جاگا تو دیکھا کہ وہ اپنا لبادہ لپیٹے زمین پر پڑا سو رہا ہے۔ اسے اتنی خفت ہوئی تھی کہ اپنے بستر پر جا کر سو رہنے کو بھی اس کا جی نہ چاہا۔








تو صاحب اس دن مجھے اس شخص سے شدید نفرت ہو گئی۔ شروع شروع میں مجھے ایسا محسوس ہوا جیسے میرے لڑکے ہی نے میری چوری کی ہو اور مجھے سخت متنفر کر دیا ہو۔ مجھے ہر وقت عاملین ہی کا خیال آتا رہتا۔ اور صاحب عاملین تھا کہ دو ہفتے کے لئے اپنا غم غلط کرتا پھرا۔ صبح سے شام تک جانوروں کی طرح پیتا اور پورے دو ہفتے اس نے منہ سے ایک لفظ بھی نہ نکالا۔ شاید اسے کوئی گہرا غم کھائے جا رہا تھا یا پھر وہ اس طرح اپنی زندگی ختم کرنا چاہتا تھا۔ آخر تھک کر اس نے شراب چھوڑ دی۔ شاید اس کے پاس ٹھرا خریدنے کے لئے کچھ بھی نہ رہا تھا۔۔۔۔۔ جو کچھ بھی اسے ملا سب کی شراب پی گیا۔ اور پھر کھڑکی میں اپنی جگہ پر آ بیٹھا۔ مجھے یاد ہے کہ وہ وہاں پورے تین دن تک خاموش بیٹھا رہا۔ ایک دم سے اسے دیکھا کہ رو رہا ہے۔ کھڑکی میں بیٹھا ہے اور رو رہا ہے۔ اور رونا بھی کیسا رونا! آنسوؤں کی جھڑی لگی ہوئی ہے۔ ٹپ ٹپ، ٹپ ٹپ، جیسے اسے معلوم ہی نہ ہو کہ اس کی آنکھوں سے آنسو گر رہے ہیں۔ صاحب! کسی بڑی عمر کے آدمی کو روتا دیکھنا بہت تکلیف دہ ہوتا ہے اور پھر جب کہ عاملین کی طرح کوئی معمر ہو اور ٹوٹ پھوٹ کر رو رہا ہو۔








میں نے اس سے کہا۔ "عاملین! تمہیں کیا تکلیف ہے؟"








وہ چونک کر کانپنے لگا۔ اس دن کے بعد میں نے آج اس سے پہلی دفعہ بات کی تھی۔








"کچھ نہیں اصطفی!"








"اللہ تم پر رحم کرے عاملین، تم اس کا خیال نہ کرنا۔ گزشتہ را صلوٰۃ۔ ارے بھئی اس کا ملال نہ کرو۔"








مجھے اس پر بڑا ترس آ رہا تھا۔








"بات یہ ہے کہ میں کچھ کرنا چاہتا ہوں۔۔۔۔۔ کچھ کام کرنا چاہتا ہوں اصطفی!"








"مگر آخر کس قسم کا ہو عاملین؟"








"کسی بھی قسم کا بھی ہو، شاید میں کوئی نوکری ہی کر لوں، پہلے کی طرح۔ جہاں میں پہلے نوکر تھا وہاں میں پوچھنے گیا بھی تھا۔ یہ میرے لئے ٹھیک نہیں اصطفی، کہ تم پر ہی پڑا رہوں۔ مجھے اصطفی! شاید کوئی ملازمت مل جائے گی اور پھر میں تمہارے سارے خرچ دے سکوں گا۔ کھانے کے علاوہ باقی سارے خرچ۔"








"ایسا مت کہو عاملین! یہ مت کہو۔ تم نے ایک گناہ کیا تھا۔ چلو وہ ختم ہوا۔ لعنت بر کار شیطان۔ اب ہم اسی طرح رہیں گے جس طرح پہلے رہتے تھے۔ گویا کوئی بات ہوئی ہی نہیں۔"








"تم اصطفی! تم شاید اس کی طرف اشارہ کر رہے ہو، مگر میں نے تمہاری برجس نہیں لی۔"








"اچھا تو پھر جو تم کہو وہ درست عاملین!"








"نہیں اصطفی، ظاہر ہے تمہارے ساتھ اب نہیں رہ سکتا۔ معاف کرنا تم مجھے اصطفی!"








"مگر خدا کے لئے عاملین! تمہیں آخر کون ناراض کر رہا ہے یا گھر سے نکال رہا ہے؟ کیا میں؟"








"نہیں۔" مگر یہ میرے لئے مناسب نہیں ہے کہ تمہاری مہمان نوازی سے اب غلط فائدہ اٹھاؤں۔ اصطفی! اب یہاں سے دور جانا ہی بہتر ہے۔"








میں نے دیکھا کہ واقعی وہ اپنی جگہ سے اٹھ کھڑا ہوا اور اس نے اپنا بوسیدہ لبادہ پہن لیا۔۔۔۔۔ اس نے برا مانا تھا۔ یقیناً اس نے میرے کہے کو محسوس کیا تھا اور اس کے دل میں سما گئی تھی کہ چلا ہی جائے۔








"مگر تم کہاں جا رہے ہو عاملین؟ عقل کی بات کرو۔ تمہیں کیا ہو گیا ہے؟ کہاں جاؤ گے تم؟"








"نہیں، یہی بہتر ہے اصطفی! مجھ روکنے کی کوشش نہ کرو۔"








اور وہ پھر پھوٹ پھوٹ کر رونے لگا۔








"جانے دو مجھے اصطفی! اب تم وہ نہیں رہے جو پہلے تھے۔"








"کیوں نہیں ہوں؟ میں تو بالکل وہی کا وہی ہوں۔ مگر تم اکیلے رہ جاؤ گے تو مر جاؤ گے عاملین۔۔۔۔۔ بے عقل بچے کی طرح مر جاؤ گے۔"








"نہیں اصطفی! حال میں تم نے یہ کرنا شروع کیا ہے کہ جب گھر سے باہر جاتے ہو تو ٹرنک میں قفل ڈال کر جاتے ہو اور میں، اصطفی! اسے دیکھتا ہوں اور روتا ہوں۔۔۔۔۔ نہیں، بہتر یہی ہے کہ تم مجھے جانے دو، اصطفی اور دیکھنا تمہارے ساتھ رہنے میں اگر میں نے تمہیں اپنی کسی بات سے ناراض کیا ہو تو مجھے معاف کر دینا۔"








تو جناب! وہ آخر چلا ہی گیا۔ ایک دن میں نے انتظار کیا اور سوچتا رہا کہ رات کو آ جائے گا۔ مگر ایک دن گزر جاتا ہے، دوسرا گزر جاتا ہے۔ مگر نہیں آتا۔ تیسرے دن۔۔۔۔۔ وہ نہیں آتا۔ مجھے اب اندیشہ ہونے لگا اور شدید غم میرے دل پر چھا گیا۔ میں نے کھانا پینا چھوڑ دیا اور ساری ساری رات آنکھوں ہی آنکھوں میں کاٹ دیتا۔ اس شخص نے تو مجھے کہیں کا نہیں رکھا۔ چوتھے دن میں اسے تلاش کرنے نکلا۔ میں نے قریب کے تمام شراب خانوں میں اسے ڈھونڈا اور دریافت کیا کہ اسے کسی نے دیکھا تو نہیں۔ مگر اس کا کوئی پتہ نہیں چلا۔ عاملین بالکل غائب ہو گیا تھا۔ خیال آیا کہ شاید اس نے اپنی دکھ بھری زندگی کا خاتمہ نہ کر لیا ہو! کہیں نشے میں کسی دیوار کے نیچے کتے کی موت نہ مر گیا ہو۔ تھکان اور نا امیدی سے نیم مردہ گھر واپس آیا۔ اور سوچا کہ کل پھر اسے ڈھونڈوں گا۔ اپنے آپ کو کوستا رہا کہ اس بے عقل، بے یار و مددگار شخص کو میں نے بھلا کیوں جانے دیا؟ لیکن پانچویں دن علی الصبح (چھٹی کا دن تھا) دروازہ کھلنے کی چوں چوں سنائی دی۔ اور لو عاملین آ گیا۔ مگر کس حال میں! اس کا چہرہ نیلا، بالوں میں مٹی بھری ہوئی۔ معلوم ہوتا تھا کہ وہ بازاروں میں سوتا پھرا تھا۔ بچارا سوکھ کر کانٹا ہو رہا تھا۔ اس نے اپنا لبادہ اتارا اور ٹرنک پر بیٹھ گیا اور میری طرف تکنے لگا۔ صاحب! مجھے بے انتہا خوشی ہوئی مگر اس کے ساتھ ساتھ میرے دل کو غم مسوس رہا تھا۔ معاملہ کچھ ایسا تھا۔ مجھے یہ محسوس ہو رہا تھا کہ اگر یہی واقعہ مجھے پیش آیا ہوتا تو میں کتے کی موت مرنا پسند کرتا، واپس ہر گز نہ آتا۔ اور عاملین واپس آ گیا۔ بہر حال، یہ ایک قدرتی امر ہے کہ آپ کسی کو بھی ایسے برے حال میں دیکھنا گوارا نہیں کر سکتے۔ میں نے ہر طرح سے اسے بہلانا اور دلاسا دینا شروع کیا۔








میں نے کہا "عاملین! مجھے بڑی خوشی ہے کہ تم واپس آ گئے۔ اگر تم اتنی جلدی واپس نہ آتے تو میں تم کو یہاں نہ ملتا کیوں کہ میرا ارادہ تمہاری تلاش میں نکل جانے کا تھا۔ تم نے کچھ کھایا بھی؟








"کھایا ہے اصطفی۔"








مجھے یقین نہیں آتا۔ لو۔ یہ کرم کلے کا شوربہ ہے۔۔۔۔۔ کل کا بچا ہوا۔ اچھا شوربہ ہے۔ گوشت والا۔ وہ نہیں جس میں برائے نام گوشت ہوتا ہے اور یہ لو روٹی اور پیاز کی ڈلی۔ بس شروع ہو جاؤ۔ اس سے ذرا تم میں جان آ جائے گی۔"








میں نے یہ سب چیزیں اس کی طرف بڑھا دیں۔ جس طرح گو کو اس نے کھایا اس سے مجھے اندازاہ ہوا کہ پچھلے تین دن سے اسے فاقہ ہی تھا۔ اچھا تو یہ بھوک تھی جس کی وجہ سے وہ میرے پاس واپس آیا! اس بچارے کو میں نے غور سے دیکھا تو مجھے اس پر بڑا ترس آیا اور میں نے طے کیا کہ پاس کے شراب خانہ لپک کر جاؤں اور اس کے لئے ٹھرا لے آؤں۔ اس سے ذرا اس میں جان آ جائے گی اور ڈھنگ کی باتیں بھی ہو سکیں گی۔ جو کچھ ہونا تھا ہو چکا۔ مجھے اب اس غریب سے کوئی شکایت نہیں ہے۔ اور میں جا کر ٹھرا لے آیا اور اس سے بولا۔ "آؤ عاملین! آج کی چھٹی کی خوشی میں ہم تم دونوں ایک دوسرے کا جام صحت پئیں۔ آؤ پیو۔ اس سے تمہیں فائدہ پہنچے گا۔"








اس نے اپنا ہاتھ لپک کر پھیلا دیا۔ پھر بھرا ہوا گلاس اٹھایا، منہ تک لے گیا۔ ہاتھ کانپ رہا تھا، اس لئے آستین پر بہت کچھ گرایا۔ بہر حال منہ تک کسی نہ کسی طرح لے ہی گیا مگر فوراً ہی گلاس میز پر واپس رکھ دیا۔








"کیا بات ہے عاملین؟ پیتے کیوں نہیں؟"








"مگر نہیں، میں نہیں پیوں گا اصطفی!"








"تم نہیں پیو گے؟"








"مگر میں اصطفی! میرا خیال ہے کہ اب کبھی نہیں پیوں گا اصطفی۔"








"کیا تم نے چھوڑنے کا فیصلہ ہمیشہ کے لئے کر لیا ہے عاملین؟ یا صرف آج کے لئے؟"








اس نے کوئی جواب نہیں دیا۔ ذرا سی دیر بعد میں نے دیکھا کہ اس نے اپنا سر جھکا ہاتھ پر جھکا لیا۔ میں نے پوچھا "کیا تمہاری طبیعت ٹھیک نہیں ہے عاملین؟"








"نہیں اچھی خاصی ہے، اصطفی۔"








میں نے اسے بستر پر لٹا دیا۔ اس کی حالت واقعی اچھی نہیں تھی۔ اس کا سر جل رہا تھا اور وہ بخار میں ھلھلا رہا تھا۔ میں سارا دن اس کے پاس بیٹھا رہا۔ شام ہوتے اس کی حالت بگڑنے لگی۔ میں نے اس کے لئے رائی کی شراب، مکھن اور پیاز کا کھانا تیار کیا تھا اور اس میں روٹی کے چھوٹے چھوٹے ٹکڑے بھی ڈال دئے تھے۔ میں نے کہا۔ "اٹھو، کچھ کھا لو۔ شاید اس سے تمہاری طبیعت سنبھل جائے۔"








مگر اس نے سر ہلا کر کہا "نہیں اصطفی، آج میں کھانا بالکل نہیں کھاؤں گا۔"








میں نے بڑی بی کو زحمت دی اور ان سے چائے بنوائی مگر عاملین نے چائے پینے سے انکار کر دیا۔








میں نے دل میں کہا معاملہ بہت بگڑ چکا ہے۔ تیسرے دن صبح ہی صبح میں اپنے ایک دوست ڈاکٹر کے ہاں گیا۔ اس نے میرا علاج بڑا اچھا کیا تھا۔ ڈاکٹر آیا۔ مریض کا معائنہ کیا اور بولا "مجھے بلانے کی کیا ضرورت تھی؟ یہ بچارا تو بہت دور جا چکا ہے۔ پڑیاں لکھے دیتا ہوں کھلا دینا۔"








میں نے اسے پڑیاں بالکل نہیں دیں، مجھے معلوم تھا کہ ڈاکٹر صرف دل رکھنے کے لئے نسخہ لکھ گیا ہے۔ اب پانچواں دن لگ گیا۔








اب صاحب! وہ میرے سامنے پڑا مر رہا تھا۔ میں کھڑکی میں بیٹھا تھا اور میری گود میں کام پڑا تھا۔ بڑی بی چولھا جلا رہی تھیں۔ ہم سب خاموش تھے۔ بیچارے بے حس و حرکت مرنے والے پر میرا دل رو رہا تھا۔ جیسے میرا اپنا بچہ مجھ سے جدا ہو رہا ہو۔








میں جان رہا تھا کہ عاملین کی نظریں یکساں مجھ پر جمی ہوئی ہیں۔ صبح سویرے سے یہ میں محسوس کر رہا تھا کہ وہ مجھ سے کچھ کہنا چاہ رہا ہے مگر بظاہر اس میں اتنی ہمت نہیں تھی کہ کہہ سکے۔ آخر میں نے بھی اس کی طرف دیکھا اور وہ اب بھی مجھے تکے جا رہا تھا۔ اتنا ضرور ہوا کہ آنکھیں چار ہوتے ہی اس نے اپنی نظریں فوراً جھکا لیں۔








"اصطفی!"








کیا ہے عاملین؟"








"اگر میرا لبادہ گدڑی بازار لے جایا جائےاصطفی! تو کیا اس کی کچھ رقم مل جائے گی؟








میں نے کہا۔ "بھئی میں کچھ یقین سے نہیں کہہ سکتا مگر تین چاندی کے سکے تو مل ہی جائیں گے اس کے، عاملین!" میں نے یہ بات محض اس بچارے کا دل رکھنے کے لئے کہہ دی، ورنہ میں اس چیتھڑے لگی چیز کو اگر بیچنے جاتا تو بازار والے میری ہنسی اڑاتے۔








"اور میرا یہ خیال تھا کہ کچھ اور زیادہ مل جائے گا اصطفی! یہ کپڑے کا بنا ہوا ہے۔ تو پھر یہ کیسے ہو سکتا ہے کہ تین سکوں سے زیادہ وہ اس کے نہیں دیں گے؟"








"بات یہ ہے عاملین! کہ اگر تم اس کو بیچنا چاہو تو بے شک تم اس کا زیادہ بھی مانگ سکتے ہو۔"








عاملین ذرا سی دیر خاموش رہا اور پھر اس نے مجھے آواز دی۔








"اصطفی!"








"کیا ہے عاملین؟"








جب میں مر جاؤں تو تم میرا لبادہ بیچ ڈالنا۔ مجھے اس میں کفنانے کی ضرورت نہیں۔ میرا کام اس کے بغیر بھی چل جائے گا۔ اس کی اچھی قیمت مل جائے گی اور تمہارا ہاتھ تنگ نہیں رہے گا۔"








یہ سن کر میرے دل میں ایسی ٹیس اٹھی کہ بیان نہیں کر سکتا۔ موت کی مایوسی مرنے والے پر چھائی جا رہی تھی۔ اب پھر ہم دونوں خاموش تھے اسی طرح ایک گھنٹہ گزر گیا۔ میں نے پھر اس کی طرف دیکھا۔ وہ مجھے دیکھے جا رہا تھا اور جب آنکھیں چار ہوئیں تو اس نے اپنی نظریں جھکا لیں۔"








میں نے اس سے پوچھا۔ "ٹھنڈا پانی پیو گے عاملین؟"








"تھوڑا سا دے دو۔ اللہ تمہیں اس کی جزا دے اصطفی!"








"کچھ اور چاہیے عاملین؟"








"نہیں اصطفی، مجھے کچھ نہیں چاہیے۔ مگر میں۔۔۔۔۔"








"کیا؟"








"تمہیں معلوم ہے کہ۔۔۔۔۔"








"تمہیں کیا چاہیے عاملین؟"








"برجس۔۔۔۔۔ تمہیں معلوم ہے۔۔۔۔۔ میں نے ہی لی تھی اصطفی!"








میں نے کہا۔ خیر، اللہ تمہیں معاف کرے گا عاملین! بےکس اور بدنصیب ہو۔ چین سے رخصت ہو۔"








اور مجھے اس کی طرف سے منہ پھیر لینا پڑا کیوں کہ مارے غم کے میرا سانس رک گیا تھا اور میری آنکھوں میں آنسو ابل پڑے تھے۔"








"اصطفی۔۔۔۔۔"








میں نے اس کی طرف دیکھا۔ وہ مجھ سے کچھ اور کہنا چاہتا تھا۔ اس نے اٹھنے کی کوشش کی۔ اس کے لب ہل رہے تھے۔۔۔۔۔ اس کے چہرے پر سرخی آئی اور اس نے میری طرف دیکھا۔۔۔۔۔ میں نے دیکھا کہ ایکدم سے رنگ زرد پڑنے لگا۔ پلک جھپکتے میں اس کا منکا ڈھلک گیا۔ بس ایک ہی سانس لیا اور اپنی جان اللہ کے حوالے کر دی۔








۔۔۔۔۔۔۔۔۔۔






ٹائپنگ : 
ملک بلال بھائی - اردو محفل


بشکریہ :
 اردو محفل



اکتوبر 03, 2015

 اردو ادب, افسانہ, دوستوفسکی, منتخب افسانے, Dostoyevsky 
دل خون رلائے گا جگر تنگ کرے گا ۔ شعیب تنویر شعیب










ہمارے دیرینہ اور عزیز دوست شعیب تنویر شعیب کی خوبصورت غزل قارئینِ بلاگ کی نذر: 








غزل








دل خون رلائے گا جگر تنگ کرے گا




مجھ کو تیری چاہت کا سفر تنگ کرے گا








اس راہ محبّت میں قدم سوچ کے رکھنا




اک بوجھ سا بن جائے گا سر تنگ کرے گا








اس درجہ زمانہ ترا  ہو جائے گا دشمن




سائے میں جو بیٹھے گا شجر تنگ کرے گا








دل چین نہ پائے گا کہیں تجھ سے بچھڑ کے




میں لاکھ سنبھالوں گا مگر تنگ کرے گا








اس گھر کی ہر اک چیز ستائے گی ترے بعد




دہلیز پہ بیٹھوں گا تو در تنگ کرے گا








مانا کہ ابھی اور ستائے گا یہ رستہ




میں لوٹ کے جاؤں گا تو گھر تنگ کرے کا








محبوب کی چوکھٹ سے اٹھالایا ہوں دل کو




اب لے کے اسے جاؤں کدھر، تنگ کرے گا








اے دل میں ترے ناز اٹھاؤں تو کہاں تک؟




!!!اب مار ہی ڈالوں گا اگر تنگ کرے گا








ہاں اور شعیب آپ کو رونا ہی پڑے گا




ہاں اور ابھی  دیدہ تر تنگ کرے گا








شعیب تنویر شعیب





ستمبر 21, 2015

 اردو شاعری, شاعری, شعیب تنویر شعیب, غزل, غزلیات, منتخب کلام 
کراچی آرٹس کونسل میں خوش نویسی کی نمائش








منگل کے روز آرٹس کونسل کراچی میں کیلیگرافی ایگزیبیشن یعنی خوش نویسی / خطاطی کی سہ روزہ نمائش کا افتتاح ہوا ۔ یوں تو یہ نمائش ہر سال  ماہِ رمضان میں منعقد ہو ا کرتی ہے لیکن اس بار حکومتی عہدے داروں کو اس غیر ضروری کام کے لئے فرصت ہی نہیں مل پا رہی تھی سو یہ کام رمضان میں نہ ہو سکا اور اُس کے بعد التوا در اِلتوا کا شکار رہا ۔ تاہم آخر کار یہ 15 ستمبر 2015 کو منعقد ہوا ۔ اور سُنا ہے کہ اس بار بھی کمشنر کراچی نہ پہنچ پائے۔






بہرکیف، ہم یوں تو آرٹس کونسل میں جا کر جھانکتے تک نہیں ہیں تاہم ہمارے ایک عزیز دوست محمد وسیم اور اُن کے تین دوست  محمد شفیق، سلمان احمد اور نعیم سعید مغل اس نمائش میں حصہ لے رہے تھے تو ہم بھی کشاں کشاں اس موقع پر وہاں پہنچ گئے۔






نمائش میں نو آموز اور تجربہ کار دونوں ہی قسم کے فنکاروں کا کام شامل تھا اور بیشتر کام اسلامی خطاطی سے متعلق تھا۔  بہت سا کام ایسا بھی تھا کہ دیکھتے ہی کلمہ ء تحسین  لبوں پر آ کر سج گیا۔ زیادہ تر کام آئل پینٹ سے کیا گیا تھا اور کچھ میں دیگر میڈیا بھی استعمال ہوا تھا۔ ہمارے دوست محمد وسیم اپنی مصروفیات کے باعث صرف ایک ہی شاہکار پیش کر سکے ۔  پاکستانی فنکاروں میں سے ایک بڑی تعداد ایسی ہے کہ جو زندگی کی گوں ناگوں مصروفیات میں سے بامشکل ہی اپنے شوق کے لئے وقت نکال پاتے ہیں اور اکثر زبانِ حال سے یہی کہتے نظر آتے ہیں کہ:








ع- تجھ سے بھی دلفریب ہیں غم روزگار کے









قارئین کی دلچسپی کے لئے کچھ تصاویر اس پوسٹ میں شامل کر رہے ہیں۔



(تصاویر چونکہ موبائل کیمرے سے لی گئی ہیں سو معیار زیادہ اچھا نہیں ہے۔)

















ہمارے دوست محمد وسیم اپنے فن پارے کے ساتھ















محمد وسیم  نمائش میں شرکت کی سند وصول کرتے ہوئے۔









محمد وسیم ، خاکسار اور محمد شفیق ، عقب میں محمد شفیق کے بنائے ہوئے دو فن پارے ۔






مزید کچھ فن پارے جو ہمیں پسند آئے۔


















































































 فن یا آرٹ کے ذریعے ہم اپنی زندگی کے معمولات تو نہیں بدل سکتے لیکن تخلیقی ماحول سے قربت ہمارے محسوسات ضرور بدل سکتی ہے۔  آج کی زندگی بلاشبہ بہت مصروف ہے لیکن کبھی کبھار اس قسم کی تقاریب میں شرکت ہمارے روز و شب میں بہتری لانے میں اپنا کردار ضرور ادا کرتی ہے۔















ستمبر 18, 2015

 اسلامی خطاطی, خطاطی, خوش نویسی, فن, فنکار, کراچی, کراچی آرٹس کونسل, مصوری 
افسانہ : مہربانی






مہربانی ​




محمداحمدؔ​








آج میں نے پوری سترہ گیندیں بیچیں۔ ایک دو نہیں ۔ پوری سترہ۔ جب سے اسکولوں کی چھٹیاں ہوئی ہیں آٹھ دس گیندیں بیچنا بھی مشکل ہو رہا تھا۔ لیکن آج ہم گھومتے گھومتے ایک بڑے سے پارک تک پہنچ گئے۔ اب پتہ چلا کہ اسکول بند ہو تو بچے کہاں جاتے ہیں۔








میں اور مُنی پارک کے دروازے پر ہی کھڑے ہوگئے۔ پارک میں آتے جاتے بچوں کو رنگ برنگی گیندیں اچھی لگتی تو اُن کے ماں باپ اُن کو خرید ہی دیتے۔ جب پوری سترہ گیندیں بِک گئیں تو منی نے کہا کہ اب چلتے ہیں۔ اُسے بھوک لگی تھی۔ بھوک تو مجھے بھی بہت لگی تھی لیکن میں چاہ رہا تھا کہ کچھ دیر اور رُک جائیں کیا پتہ دو چار گیندیں اور بِک جائیں۔ لیکن پھر مُنی نے بار بار کہا تو میں نے سوچا کہ اب پارک تو دیکھ ہی لیا ہے کل صبح سے یہیں آ جائیں گے۔








گیندوں کا تھیلہ اُٹھا کر میں اور مُنی سڑک پار آ گئے۔ یہاں سے کچھ دور وہ ہوٹل تھی جہاں سے ہم روٹی کھاتے تھے۔ میں نے ہوٹل والے چاچا سے چار روٹیاں (چپاتی) لیں اور سالن والے چاچا سے کہہ کر روٹی پر تھوڑا سا سالن ڈلوالیا۔ روٹی پر سالن ڈالنے سے ساری روٹی ٹھنڈی اور گیلی ہو جاتی تھی لیکن ہمارے پاس اتنے پیسے نہیں تھے کہ الگ سے سالن خرید سکیں۔ میرے کہنے پر مُنی نے بھی اپنی روٹی پر سالن ڈلوالیا۔ روٹی لے کر ہم باہر رکھی میز کُرسی پر بیٹھ گئے۔ یہ میز کُرسی باہر بیٹھے دوکان والے کی تھی۔








*****​








مغرب کی نماز پڑھ کر میں اپنے پسندیدہ فاسٹ فوڈ ڈھابے پر آ گیا۔ تھی تو یہ فُٹ پاتھ پر لگی ایک چھوٹی سی ہوٹل لیکن یہاں کے چکن رول اور بوٹی کے رول کا ذائقہ کسی بھی اچھے فاسٹ فوڈ ریستوران سے کم نہیں تھا۔ جب کبھی میرا یا میرے دوستوں کا کچھ کھانے پینے کا موڈ ہوتا تو ہم یہاں آ جاتے۔ رول، تِکّوں کے علاوہ یہاں کچھ دیگر ڈشز بھی بڑی لاجواب ہوتی تھیں۔ آج میں یہاں اکیلا ہی چلا آیا تھا۔ بھوک تو مجھے نہیں تھی لیکن زبان کا چسکہ البتہ ضرور درکار تھا۔ میں نے اپنے لئے رول کا آرڈر دیا اور انتظار کرنے لگا۔








کچھ ہی دیر میں چکن رول معہ رائتہ اور ٹماٹر کی چٹنی میرے سامنے لا کر رکھ دیا گیا۔ گرم گرم رول کھانے کا الگ ہی مزہ ہے۔ میں نے بسمہ اللہ کرنے میں دیر نہیں لگائی رول کا لطف لیتے ہوئے گرد و پیش کا جائزہ لینے لگا۔ میں جس میز پر بیٹھا تھا وہ پلاسٹک کی تھی ایسی میزیں آج کل گھروں میں لان وغیرہ میں استعمال ہوتی ہیں۔ میز سڑک کے کنارے فُٹ پاتھ پر لگی ہوئی تھی اس سے ذرا سا آگے ایسی ہی ایک میز اور بھی تھی۔ دونوں میزوں کے ساتھ چار چار کُرسیاں تھیں۔








میرے سامنے والی میز پر ایک بچہ کہیں سے تیز تیز چلتا ہوا آیا اور اپنے ہاتھ میں موجود چیز میز پر رکھ دی اور تیزی کے ساتھ کُرسی پر بیٹھ گیا۔ وہ کہیں سے اخبار میں لپٹی چپاتیاں لایا تھا جس پر چنے کا سالن لتھڑا ہوا تھا۔ سالن میں موجود روغن کو گرنے سے بچانے کے لئے وہ کبھی روٹی کو ایک طرف سے اُٹھا تا تو کبھی دوسری طرف سے۔ یا شاید وہ اس طرح ساری روٹی کو سالن سے تر کرنا چاہ رہا تھا۔ سالن بھی کیا تھا کہ اُس میں بامشکل چار چھ چنے کے دانے تھے اور باقی روغن تھا۔ شاید اس بچے نے سالن مفت میں روٹی پر ڈلوا لیا تھا۔ ابھی میں بچے کا جائزہ لے ہی رہا تھا کہ اُس بچے کے سامنے ایک اور چھوٹی بچی آ کر بیٹھ گئی۔ اُس کے ہاتھ میں بھی ایسی ہی روٹی تھی جس پر سالن لتھڑا ہوا تھا اور وہ بھی سالن روٹی کے ساتھ کافی اُلجھن کا شکار نظر آ رہی تھی۔ دونوں بچوں کی عمریں گیارہ بارہ سال سے زیادہ نہیں تھیں۔ اب بچے بڑی انہماک کے ساتھ کھانے میں لگے ہوئے تھے۔ بچوں کی میز کے ساتھ ایک بڑا سا شفاف تھیلا رکھا تھا جس میں رنگ برنگی گیندیں تھیں۔








اب سمجھ میں آ رہا تھا کہ کھیلنے کی عمر میں یہ بچے اتنی ساری گیندیں لیے کیوں مارے مارے پھر رہے تھے اور رنگ برنگی گیندوں کے انبار کے باوجود اُن کی ساری دلچسپی روغن میں لپٹی چپاتیوں میں کیوں تھی۔








مجھے اُن بچوں پر بڑا ترس آیا کہ بے چارے کس کسمپرسی کی حالت میں جی رہے ہیں۔ نہ جانے ان کے ماں باپ کون ہیں۔ ہیں بھی یا نہیں؟ شاید ان کا باپ کہیں نشے میں دُھت پڑا ہو اور معصوم بچے اس کم عمری میں بھوک کے عفریت سے لڑنے میں لگے ہوئے ہیں۔








میں اپنا کھانا پورا کر کے اُٹھا تو پیسے دیتے ہوئے میں نے اُسے دو رول اور بنانے کو کہا۔ اُس نے دو چار منٹ میں ہی دو رول تیار کر دیے۔ بچوں کی روٹی ابھی ختم نہیں ہوئی تھی کہ فاسٹ فوڈ والے نے اُنہیں میز پر سے اُٹھا دیا، وہ نئے آنے والے گاہکوں کے لئے جگہ بنا رہا تھا۔ بچے ایک بند دوکان کے چبوترے پر جا کر بیٹھ گئے۔ میں نے باقی بچنے والے پیسے جیب میں رکھے اور آگے بڑھ کر دونوں بچوں کو ایک ایک رول تھما دیا۔ بچوں کے چہرے پر شکر گزاری نہیں تھی۔ بلکہ وہاں حیرت تھی۔ صرف حیرت۔








*****​








کل بھائی نے سترہ گیندیں بیچیں تھیں۔ پوری سترہ۔




ہم نے ایک پارک دیکھا تھا۔ بہت بڑا پارک۔ اندر بہت بڑے بڑے جھولے تھے۔ اور بھی بہت کچھ ہوگا لیکن ہم اندر نہیں گئے۔ ہمیں نیلے کپڑوں والے چاچا نے اندر جانے ہی نہیں دیا۔ پارک میں اتنے لوگ، اتنے بچے آ جا رہے تھے کہ ہماری سترہ گیندیں بِک گئیں۔




پھر ہم کھانے کی ہوٹل پر گئے تو ہمیں ایک آدمی نے دو روٹیاں دیں۔ یہ تلی ہوئی روٹیاں تھیں اور اس کے اندر بوٹیاں بھی تھیں۔




میں تو ڈر رہی تھی۔ میں نے بھائی سے کہا مت کھاؤ۔ پتہ نہیں اس نے کیا ملایا ہوگا۔ لیکن بھائی فوراً ہی کھانا شروع ہو گیا۔ پھر میں نے بھی کھائیں۔ یہ بہت مزے کی تھیں۔ اُس دن بھائی بہت خوش تھا اور میں بھی۔ ہم اتنے خوش تھے کہ اماں کے لئے روٹی لے جانا بھی بھول گئے اور ہمیں آدھے راستے سے واپس آنا پڑا۔ وہ بھی میں نے ہی بھائی کو یاد دلایا۔




آج بھی ہم اُسی پارک گئے تھے۔ لیکن آج صرف بارہ گیندیں بِکیں۔




آج بھائی نے کھانا بھی نہیں کھایا۔ وہ تو بس باہر والی ہوٹل پر آنے جانے والوں کو دیکھے جا رہا تھا۔




میں نے اُسے کہا ۔" بھائی کھانا کیوں نہیں کھا رہے؟"




وہ مجھ پر ہی غصہ ہوگیا اور بولا "مجھے نہیں اچھے لگتی یہ گیلی روٹی اور چنے کا سالن!"




پھر وہ روٹی چھوڑ کر ہی ہوٹل سے اُٹھ گیا۔




لیکن میں نے روٹی اُٹھا لی۔ مجھے پتہ تھا گھر پر اماں بھوکی ہوگی۔








*****​





ستمبر 07, 2015

 اردو ادب, افسانہ, افسانہ از محمد احمد, میری تحریریں, نثر 
سڑکوں پر اِک سیلِ بلا تھا لوگوں کا






غزل








سڑکوں پر اِک سیلِ بلا تھا لوگوں کا




میں تنہا تھا، اِس میں کیا تھا لوگوں کا








دنیا تھی بے فیض رِفاقت کی بستی




جیون کیا تھا ،اِک صحرا تھا لوگوں کا








سود و زیاں کے مشکیزے پر لڑتے تھے




دل کا دریا سوکھ گیا تھا لوگوں کا








میں پہنچا تو میرا نام فضا میں تھا




ہنستے ہنستے رنگ اُڑا تھا لوگوں کا








نفرت کی تحریریں ہر سو لکھی تھیں




دیواروں پہ رنگ چڑھا تھا لوگوں کا








میں اُن کو، وہ مجھ کو دیکھ کے ڈرتے تھے




شہرِ ستم تھا، خوف بجا تھا لوگوں کا








کچھ لوگوں نے نفرت بوئی ،لوگوں میں




پھر سڑکوں پر خون بہا تھا لوگوں کا








ہنسنا بُھولے، ہنسی اُڑانا سیکھ لیا




پہلے کب یہ رنگ ہوا تھا لوگوں کا








اب جو کہیں تو کس کو باور آئے گا




مہر و مروّت طور رہا تھا لوگوں کا








دنیا میں تھا احمدؔ، دنیا سے عاجز




خود کو گنوا کر سوچ رہا تھا لوگوں کا








محمد احمدؔ​





اگست 27, 2015

 اردو ادب, اردو شاعری, شاعری, غزل, غزلیات, محمد احمد کی غزل, میری شاعری 
چھلانگ - احمد صغیر صدیقی






چھلانگ



 احمد صغیر صدیقی







 چند نو عمر لڑکے ایک جگہ کھڑے تھے ایک لڑکے کے ہاتھ میں ایک نقشہ دبا ہوا تھا۔ یہ دنیا کا نقشہ تھا۔۔ اُن میں سے ایک لڑکے نے نقشہ چھیننے کے لئے جھپٹا مارا اور پہلے لڑکے کے ہاتھ میں دبے کاغذ کا ایک حصہ نوچتا ہوا لے اُڑا۔







پھر بقیہ لڑکوں نے بھی نقشے کے لئے اُچھال بھری کاغذ کے ٹکڑے ٹکڑے ہوگئے۔



ایک لڑکے کے ہاتھ آدھا ایشیا ء اور پورا یورپ آیا۔ دوسرے کو براعظم امریکا اور آدھا ایشیاء ملا تیسرے کو افریقہ اور آسٹریلیا۔



پہلے لڑکے نے  منہ بسور کر ہاتھ میں باقی رہ جانے والے کاغذ کے ٹکڑے کو دیکھا۔ اس کے پاس کچھ نہیں رہا تھا سوائے سمندروں کے ۔ اچانک سارے لڑکوں نے اس ٹکڑے کے لئے بھی  ایک ساتھ چھلانگ لگائی  اور ۔۔۔ سب کے سب ڈوب گئے۔




 
بشکریہ :
 
سہ ماہی ادبیات
 





اگست 21, 2015

 احمد صغیر صدیقی, اردو ادب, افسانہ, مختصر افسانہ, منتخب افسانے, نثر 
غزل ۔ اک عجب ہی سلسلہ تھا، میں نہ تھا ۔ محمد احمدؔ






غزل 








اک عجب ہی سلسلہ تھا، میں نہ تھا




مجھ میں کوئی رہ رہا تھا ، میں نہ تھا 








میں کسی کا عکس ہوں مجھ پر کُھلا




آئینے کا آئینہ تھا ، میں نہ تھا








میں تمھارا مسئلہ ہرگز نہ تھا




یہ تمھارا مسئلہ تھا، میں نہ تھا








پھر کُھلا میں دونوں کے مابین ہوں




اِک ذرا سا فاصلہ تھا ، میں نہ تھا








ایک زینے پر قدم جیسے رُکیں




تری رہ کا مرحلہ تھا، میں نہ تھا








وہ جو اک گم کردہ رہ تھا دشت میں




وہ تو میرا رہنما تھا، میں نہ تھا








اونچی نیچی راہ محوِ رقص تھی




ڈگمگاتا راستہ تھا ، میں نہ تھا








تم نے جس سے سمت پوچھی دشت میں




وہ کوئی قبلہ نما تھا، میں نہ تھا








یہ کہانی تھی، مگر میری نہ تھی




وہ جو مردِ ماجرا تھا، میں نہ تھا








میں تو اپنی شاخ سے تھا متصل




پات جو وقفِ ہوا تھا، میں نہ تھا








خُود سے مل کر بُجھ گیا تھا میں تو کل




دیپ جو شب بھر جلا تھا، میں نہ تھا








"میں نہ تھا" کہتا تھا جو ہربات پر




وہ تو کوئی دوسرا تھا، میں نہ تھا








میں تو احمدؔ کب سےمحوِ یاس ہوں




کل جو محفل میں ہنسا تھا، میں نہ تھا​








محمد احمدؔ





اگست 03, 2015

 اردو ادب, اردو شاعری, شاعری, غزل, غزلیات, محمد احمد, محمد احمد کی غزل, میری شاعری 
اسی دن میں دنیا کا سفر - ہمدرد نونہال سے جُڑی ایک یاد








آج ہم جو پڑھنے لکھنے کا تھوڑا بہت شغف رکھتے ہیں اُس کی بڑی وجہ بچپن میں پڑھے جانے والے رسالے اور خصوصاً ہمدرد نونہال رہا ہے۔  ہمدرد نونہال غیر محسوس طریقے سے اپنے ننھے منے قارئین کی اس طرح تربیت کرتا تھا کہ اُن میں تمام تر نیک کاموں   اور اچھی چیزوں سے محبت راسخ ہو جاتی تھی۔ ہر اچھائی بُرائی کا اس خوبی سے احساس دلایا جاتا تھا کہ وہ بغیر جانے ہی لاشعور میں اُتر جاتی تھی۔  آج بھی ہم میں نہ جانے کیا باتیں ایسی موجود ہیں جن  کا  تعلق کہیں نہ کہیں سے نونہال ادب سے جا ملتا ہے۔ 








آج بھی ہمیں بچوں کا کوئی ایسا ماہنامہ نظر نہیں آتا جس کا  پیش لفظ جاگو جگاؤ کی طرح تعمیری  طرز رکھتا ہو۔ حکیم محمد سعید اور مسعود احمد برکاتی  کے قلم میں ایسی مٹھاس ، ایسی شفقت تھی کہ پڑھنے والے پر اثر ہو کر ہی رہتا تھا۔  خیال کے  پھو ل کے نام سے دنیا بھر  کے نامور لوگوں کے اقوالِ زرّیں  بچوں کو بڑی سوچ سے روشناس کراتے تھے۔ پھر دیگر چھوٹی چھوٹی کہانیاں ، مضامین اور کبھی کبھی سفر نامے ، یہ سب تفریحِ طبع کے ساتھ ساتھ زبان پر عبور اور اعلیٰ  عادات  و اوصاف سے قربت کا سبب بھی بنتے تھے۔  بہر کیف ہمدرد نونہال بچوں کے لئے ایک بھرپور اور صحتمند تفریح ہوا کرتا تھا۔ شاید اب بھی ایسا ہی ہو۔ 








چاہے آپ کتنے ہی بڑے کیوں نہ ہو جائیں بچپن بھولے نہیں بھولتا ہے۔ سو آج ہم بھی ایک چھوٹی سی کہانی کے وسیلے سے اپنے بچپن کی یادوں میں کھو گئے۔  








"اسی دن میں دنیا کا سفر" نونہال ادب سے منتخب کی گئی ایک کہانی ہے جس میں ایک شخص نے اُس زمانے میں اسی دن میں دنیا کا سفر طے کرنے کی شرط لگائی جب  یہ سفر کم از کم تین ماہ پر محیط سمجھا جاتا تھا۔  یہ چھوٹی سی کہانی قاری کو اپنے ساتھ لگائے رکھنے کے ہنر سے واقف ہے اور اس میں تجسس،  مہم جوئی، انسانی ہمدردی، ہمت و جواں مردی اور راستی  جیسے بڑے بڑے عناصر باکثرت ملتے ہیں۔  اگر آپ یہ کہانی پڑھنا شروع کر دیں تو پھر اسے ختم کرکے ہی چھوڑیں گے۔ 








یہ کہانی انگریزی سے ترجمہ کی گئی ہے اور ہمیں "اردو کی برقی کتابیں" جو کہ ہمارے استادِ محترم جناب اعجاز عبید صاحب کی ای بکس کی سائٹ ہے سے ملی۔ اس خوبصورت کہانی کی ٹائپنگ ہمارے بہت ہی اچھے دوست انیس الرحمٰن بھائی نے کی ہے جو نونہال ادب سے یک گونہ محبت رکھتے ہیں اور ای بک کی تدوین و تشکیل جناب اعجاز عبید صاحب کے بابرکت ہاتھوں سے ہی ہوئی ہے۔ 








اگر آپ یہ مختصر کہانی پڑھنا چاہیں تو 
یہاں
 سے پڑھ سکتے ہیں۔ 
















اگر آپ اس تحریر کو اپنے اینڈروائڈ   سیٹ پر  پڑھنا چاہیں تو 
یہاں
 سے ڈاؤنلوڈ  کر لیجے یہ موبی فائل 
زو  ریڈر
  پر پڑھی جا سکتی ہے۔ 













جولائی 31, 2015

 تبصرہ ٴ کتب, حکیم محمد سعید, سفرنامہ, کتابوں پہ تبصرہ, مسعود احمد برکاتی, نونہال ادب, ہمدرد نونہال 
افطار ڈنر










اسلام میں روزہ افطار کروانے والے کے لئے بڑا اجر ہے۔ حتی کہ اگر آپ کسی شخص کا روزہ ایک کھجور یا ایک گلاس پانی سے بھی افطار کروادیں تو ثواب کے مستحق ٹھہریں گے۔ کہا جاتا ہے کہ جو شخص کسی روزدار کا روزہ افطار کروائے گا تو اُسے بھی روزہ دار کے اجر کے برابر ثواب ملے گا اور روزہ دار کے اجر میں بھی کوئی کمی نہیں ہوگی۔








سو جیسا کہ ایک مسلم معاشرے میں ہونا چاہیے ہمارے ہاں بھی بڑے پیمانے پر افطار کا اہتمام کیا جاتا ہے اور بڑے بڑے دسترخوانوں پر افطار کا بندوبست کرکے عوام الناس کے لئے کھول دیا جاتا ہے۔ یقیناً جو لوگ یہ کام خالصتاً اللہ کی رضا کے لئے کرتے ہیں اُن کا اجر اُنہیں مل کر رہے گا۔








تاہم آج کل ایک اور اصطلاح "افطار ڈنر" کے نام سے بھی مشہور ہے۔ یہ اصطلاح زیادہ تر ہائی پروفائل کاروباری افطار کے لئے استعمال کی جاتی ہے۔  آج کل کاروپوریٹ دنیا میں بھی مختلف کمپنیز افطار ڈنر کا اہتمام کرتی ہیں اور اپنے کاروباری متعلقین کو افطار ڈنر پر مدعو کرتی ہیں ۔ کثیر الاقوامی کمپنیز کے علاوہ بھی بہت سے کاروباری حضرات حسب ِ حیثیت  اس طرح کے افطار ڈنر کا بندوبست کرتے ہیں اور اپنے معزز گاہکوں اور دیگر کاروباری متعلقین کو مدعو کرتے ہیں۔ عموماً اس قسم کی بزنس افطار کا مقصد گاہکوں اور دیگر کاروباری لوگوں کی خوشنودی حاصل کرنا ہوتا ہے اور افطار کے سلسلے میں ہونے والی یہ ملاقاتیں مستقبل میں بہتر کاروباری تعلقات کا سبب گردانی جاتی ہیں۔








خاکسار کا خیال ہے کہ افطار کا اہتمام صرف اللہ کی خوشنودی کے لئے کیا جانا چاہیے اور خصوصاً اس معاملے میں دنیاوی فائدے کے بجائے اُخروی اجر کو فوقیت دینی چاہیے۔ مزید یہ کہ دیگر کاروباری ملاقاتوں کواگر اس معاملے سے الگ رکھا جائے تو زیادہ بہتر ہے۔ بہر کیف نیّتوں کا حال تو اللہ ہی جانتا ہے سو ہر شخص کو چاہیے کہ وہ اس معاملے میں خود احتسابی سے کام لے کہ اچھائی اور برائی کی تمیز اُسے ودیعت کر دی گئی ہے ۔ یوں بھی انسان ذاتی حیثیت میں ہی خدا کو جواب دہ ہوگا۔








اس کے علاوہ آج کل افطار پارٹیز میں بوفے سسٹم بھی بہت عام ہے۔ بوفے سسٹم سے مراد یہ ہے کہ مخصو ص ریستورانوں میں یہ انتظام ہوتا ہے کہ ایک خاص رقم  خرچ کرکے آپ جتنا کھا سکتے ہیں کھائیں*۔ عموماً بوفے میں انواع و اقسام کے اتنے کھانے ہوتے ہیں کہ اُنہیں کھانا تو کُجا گننا بھی دشوار ہوتا ہے۔ اکثر لوگ تو یہ فیصلہ ہی نہیں کر پاتے کہ کیا کھائیں اور کیا نہ کھائیں۔ اور بہت کھا کر بھی بہت سے کھانوں کو حسرت سے دیکھتے رہتے ہیں کہ کاش یہ بھی کھالیتے لیکن اپنی محدود گنجائش کے ہاتھوں مجبور ہو جاتے ہیں۔ اتنے سارے کھانوں  اور نایاب اشیاء کی دستیابی کی وجہ سے بوفے ڈنر بہت مہنگا ہوتا ہے نیز حسرت و گنجائش کی کشمکش کے باعث بوفے میں کھانا ضائع بھی بہت ہوتا ہے۔








عموماً ہوتا یوں ہے کہ کاروباری کمپنیز یا وہ شخض جو سب کو افطار پارٹی پر مدعو کرتا ہے اُن سب کے طعام کی رقم بوفے ریستوران والوں کو دے دیا کرتا ہے اور اس طرح افطار پارٹی کا اہتمام ہو جاتا ہے۔ کچھ لوگ اپنے طور پر ہی یعنی انفرادی طور پر اپنی جیب سے رقم ادا کرکے بھی بوفے افطار ڈنر سے لطف اندوز ہو جاتے ہیں۔








کہتے ہیں کہ صحابہ کرام رضوان اللہ علیہم اجمعین کو جب  نعمتیں میسر آتی تھیں تو وہ اِس خوف سے لرز جاتے تھے کہ کہیں اُن کی نیکوں کا بدلہ دنیا میں ہی نہ مل جائے اور آخرت میں اُن کا کوئی حصہ نہ رہے۔ یہ تو بات تھی صحابہ کرام کی کہ جن کے مرتبے کو ایک عام مسلمان کبھی بھی نہیں پہنچ سکتا بلکہ شاید اُن کے مرتبے کا صحیح ادراک بھی عام آدمی کے بس کی بات نہیں ہے۔








بوفے افطار میں یا افطار ڈنر میں اتنی ساری نعمتیں ایک ساتھ دیکھتا ہوں تو سوچتا ہوں کہ میں جو اس ریستوران کی چار دیواری میں ہوں مجھے یہ سب نعمتیں میسر آ گئیں ہیں لیکن اس دیوار کے اُس طرف نہ جانے کتنے لوگ ہیں کہ جنہیں ڈھنگ سے دو وقت کی روٹی بھی میسر نہیں آتی۔ بلکہ اسی چار دیواری میں ریستوران کے ملازموں میں نہ جانے کتنے لوگ ہوں گے جو اپنی زندگی میں ان سب چیزوں کے بارے میں صرف حسرت سے ہی سوچتے ہوں گے۔ پھر جب صحابہ کرام رضوان اللہ علیہم اجمعین کہ جن کے مرتبے کا صحیح اندازہ کرنا بھی عام مسلمان کے لئے ممکن نہیں ہے، نعمتوں کے میسر آنے پر اس قدر خشیعت میں مبتلا ہو جاتے تھے تو ہمارا ، ہم عام بے عمل مسلمانوں کا کیا حال ہونا چاہیے۔








ہم کس منہ سے اللہ کو جواب دیں گے کہ جب پوچھا جائے گا کہ  احمد تم جب اَسّی یا ایک سو بیس کھانوں میں سے فیصلہ نہیں کر پارہے تھے کہ کیا کھاؤں اور کیا نہ کھاؤں تب اُس دیوار کے پار ایک شخص ایسا بھی تھا کہ جس کو صرف ایک روٹی درکار تھی اور تم نے اُس کا احساس ہی نہیں کیا۔








اب سوال یہ پیدا ہوتا ہے کہ اس سب کا حل کیا ہے تو اس کا جواب سادہ سا ہے یعنی "میانہ روی" ۔ ہمیں ہر ہر معاملے میں اعتدال اور میانہ روی سے کام لینا چاہیے۔ اور اپنی زندگی کے فیصلے کرتے ہوئے اسلامی تعلیمات کو مشعلِ راہ بنانا چاہیے۔ نعمتیں میسر آئیں تو غرباء اور مساکین کا خیال آنا چاہیے اور حتی المقدور کوشش کرکے اُنہیں بھی کسی نہ کسی حد تک اُن نعمتوں میں حصہ دار بنا لینا چاہیے۔ ذاتی حیثیت میں مجھے بوفے ڈنر پسند نہیں ہے ۔ میرا خیال ہے کہ اس سے آدھے پیسے خرچ کرکے انسان بہت سہولت کے ساتھ اچھا کھانا کھا سکتا ہے اور بچنے والے پیسے اُن لوگوں کے کام آ سکتے ہیں کہ جن کی بابت آپ سے حشر میں سوال کیا جا سکتا ہے۔ 








دعا فرمائیے کہ اللہ رب العزت خاکسار کی  نیت کو اور اس معمولی کاوش کو اپنے لئے خالص کرلے اور ہر طرح کی ریاکاری اور نفس و شیطان کی شر سے محفوظ فرمائے۔ مزید یہ کہ اللہ رب العزت ہم سب کو ماہِ رمضان کے فیوض و برکات سے زیادہ سے زیادہ فیضیاب ہونے کی توفیق عطا فرمائے۔ آمین۔






*Buffet restaurants typically offer all-you-can-eat (AYCE) food for a set price. Wikipedia









جون 12, 2015

 استقبال رمضان, افطار, افطار ڈنr, بوفے, رمضان, صوم, ماہِ صیام 
ماہِ رمضان اور تین شارٹ کٹس










ہم میں سے اکثر لوگ کسی کا م کی انجام دہی کا آسان طریقہ یا شارٹ کٹ تلاش کرنے کی کوشش کرتے ہیں ۔ شارٹ کٹ تلاش کرنا کوئی ایسی بُری بات بھی نہیں ہے لیکن  کم از کم دو شرائط ضرور پوری ہونی چاہیے۔  پہلی شرط تو یہ ہے کہ شارٹ کٹ سے حاصل ہونے والا نتیجہ بھی بعینہ ویسا ہی ہو جیسا کہ مروجہ راستہ اختیار کرنے سے حاصل ہوتا ہے اور دوسری شرط یہ کہ شارٹ کٹ صرف اُس وقت قابلِ قبول ہوگا جب کسی کام کرنے کا متعیّن طریقہ مطلوب و مقصود ہدف کا لازمی جز نہ ہو۔








فرض کیجے کچھ لوگ ایک میدان میں مسابقت کی دوڑ لگاتے ہیں اور یہ طے ہوتا ہے کہ جو شخص میدان کا چکر سب سے پہلے کاٹ کر متعین کردہ مقام پر پہنچ جائے گا وہ دوڑ کا فاتح قرار پائے گا ۔ عموماً دوڑ ختم ہونے کا مقام دوڑ شروع ہونے کے مقام سے ذرا سا ہی پیچھے ہوتا ہے ۔ لیکن اگر کوئی شخص   میدان کا چکر پورا کرنے کے بجائے پیچھے مُڑے اور بھاگ کر دوڑ ختم ہونے کے مقام پر پہنچ جائے تو وہ فاتح ہرگز نہیں کہلائے گا کیونکہ میدان کا چکر مکمل کرنا فتح حاصل کرنے کے لئے ضروری تھا۔ سو اکثر اوقات شارٹ کٹس اس لئے اچھے نہیں ہوتے کہ وہ مطلوبہ طریقے سے صرفِ نظر کرتے ہیں اور پیشِ نظر سرگرمی کا حاصل اپنی اہمیت کھو بیٹھتا ہے۔








اسی طرز پر ماہِ رمضان میں بھی ہم لوگوں نے کچھ شارٹ کٹس ڈھونڈ لیے ہیں، آج ہم اُنہی کا ذکر کریں گے۔








سب سے پہلے ذکر کریں گے چھ روزہ یا دس روزہ تراویح کا۔ آج کل ہمارے ہاں چھ روزہ یا دس روزہ یا پندرہ روزہ تراویح پڑھنے پڑھانے کا بہت رجحان ہے۔ اس طرز کی تراویح کاروباری حضرات  بہت پسند کرتے ہیں کہ وہ رمضان کے شروع میں ہی تراویح کے فریضے سے نمٹ جاتے ہیں اور آخر کے دنوں میں جب عید کی خریداری عروج پر ہوتی ہے تو وہ تراویح سے بچنے والا وقت اپنے کاروبار کو دے سکتے ہیں۔  دیکھا جائے تو یہ سوچ بھی بُری نہیں ہے تاہم  چونکہ یہ مروجہ طریقے سے ہٹ کر ہے سو اس سے احتراز کرنا چاہیے۔








اُس کے بعد وہ لوگ آتے ہیں جو سحر کے وقت اُٹھنے کی زحمت سے بچنے کے لئے رات کو ہی کھا پی کر سو جاتے ہیں اور سحری میں اُٹھنے کے بجائے فجر کی نماز میں ہی اُٹھتے ہیں اور کچھ لوگ تو فجر میں بھی نہیں اُٹھتے۔  اسلام میں سحری کھانے کی بڑی فضیلت بتائی جاتی ہے سو کوشش کرنی چاہیے کہ سحری کھائی جائے اور تھوڑی سی زحمت اُٹھا کر اس نعمت سے محروم نہ رہا جائے۔








کچھ لوگ یوں بھی کرتے ہیں کہ صبح سحری اور نماز سے فراغت کے بعد سو جاتے ہیں اور پھر سارا دن سوتے رہتے ہیں۔ کچھ نمازِ ظہر کے بعد اُٹھتے ہیں کچھ تو عصر بھی گنوا دیتے ہیں۔  گو کہ روزے میں سونے کی ممانعت نہیں ہے بلکہ روزہ دار کو تو سونے کا بھی ثواب ملتا ہے لیکن کثر ت سے سونے سے آپ بھوک اور پیاس کے احساس سے بچ جاتے ہیں۔ نتیجتاً آپ اس عبادت کی روح سے محروم ہو جاتے ہیں یعنی  ایسا روزہ آپ میں دوسروں کی محرومیوں اور بھوک پیاس کا احساس نہیں جگا پاتا ۔ جب کہ روزہ تو نام ہی اس احساس کے پیدا کرنے کا ہے سو اس معاملے میں بھی احتیاط کی ضرورت ہے۔








آخر میں ایک بات۔ اور وہ یہ کہ یہ سب باتیں عمومی ہیں اور خاکسار کی ذاتی رائے پر مبنی ہیں، سو ان سب باتوں کو سخت تاکید یا فتویٰ سمجھنے کی ہرگز ضرورت نہیں ہے۔ ہاں اگر آپ کو ان میں سے کسی معاملے پر کوئی اشکال ہے تو آپ کتاب و سنت کا علم رکھنے والے حضرات سے پوچھ سکتے ہیں۔








اللہ ہمیں اور آپ کو ماہِ صیام کے فیوض برکات سے کما حقہ فیضیاب ہونے کی توفیق عطا فرمائے۔ آمین۔













جون 11, 2015

 استقبال رمضان, رمضان, صوم, ماہِ صیام, میری تحریریں 
رمضان اور خریداری 












رمضان شروع ہونے سے کچھ دن پہلے ہمارے ہاں بازاروں میں رش بڑھ جاتا ہے۔ بازاروں اور سپر اسٹورز میں خریدار ی اتنی زیادہ بڑھ جاتی ہے کہ چلنے پھرنے تک کی جگہ نہیں ہوتی۔ ہر شخص اپنی ضرورت سے کہیں زیادہ خریداری کرتا نظر آتا ہے۔ کچھ لوگوں کا تو یہی خیال ہوتا ہے کہ بس ابھی جو خریدنا ہے خرید لیں اور پورا رمضان کوئی خریدار ی نہ کریں۔ حالانکہ ایسا بھی نہیں ہوتا۔ کچھ لوگ اس خوف سے خریداری میں لگ جاتے ہیں کہ رمضان میں اشیاء کی قیمتیں بہت بڑھ جائیں گی سو سب کچھ پہلے سے خرید کر رکھ لیں۔










بہر کیف اس کثرتِ خریداری کی وجہ کچھ بھی ہو اس سے ہوتا یہ ہے کہ بازار میں اشیاء خورد و نوش کی طلب ایک دم سے بڑ ھ جاتی ہے۔  اشیاء کی طلب بڑھنے سے طلب اور رسد کا توازن بگڑ جاتا ہے اور نتیجتاً  قیمتیں آسمان پر پہنچ جاتی ہیں۔ 
اس طرح افرات کے ساتھ خریداری کرنے والے مہنگائی میں اضافے کا بلواسطہ سبب بن جاتے ہیں اورغریب لوگ جو تھوڑی بہت خریداری کی ہی سکت رکھتے ہیں اُس سے بھی ہاتھ دھو بیٹھتے ہیں۔










یہ جانتے ہوئے بھی کہ رمضان ایسا مہینہ ہے کہ جس میں ہم غریب مسکین لوگوں کی تکالیف کا احساس کرنا سیکھ سکتے ہیں  جانے انجانے میں ہم خود ہی اُن کی تکلیف میں اضافے کا سبب بن جاتے ہیں۔ 
سو یہ بات اہم ہے کہ ہم خریداری میں اعتدال سے کام لیں اور بے جا اشیاء خرید کر بازار میں قیمتوں کا توازن خراب ہونے سے بچائیں۔








آپ کی ذرا سی توجہ ماحول میں بہتری کا سبب بن سکتی ہے۔ 











جون 09, 2015

 استقبال رمضان, خریداری, رمضان, روزہ, صوم, ماہِ صیام, میری تحریریں 
رمضان مبارک














ان شاءاللہ کچھ ہی دنوں میں رمضان المبارک کا بابرکت مہینہ شروع ہونے والا ہے ۔ سو آج سے اس ماہ کے بارے میں کچھ بات کرتے ہیں۔ اسلامی مہینوں میں رمضان المبارک بڑی شان و عظمت والا مہینہ ہے۔ یہ ماہِ مبارک بے انتہا با برکت ہے اور اسے طرح طرح کی دنیاوی اور اُخروی نعمتوں سے مزیّن کیا گیا ہے۔








جیسا کہ ہم جانتے ہیں کہ اس ماہِ مبارک میں اللہ رب العزت نے مسلمانوں پر روزے رکھنا فرض کیے ہیں۔ روزے رکھنے کی غرض و غایت یہ ہےکہ انسان میں تقویٰ اور پرہیزگاری پیدا ہو جائے۔ پرہیزگاری سے مراد یہ ہے کہ انسان اپنی زندگی کو اللہ رب العزت کی مرضی کے تابع کر دے اور ہر ہر معاملے میں اپنی مرضی پر اللہ کی مرضی کو فوقیت دینا شروع کر دے۔ رمضان کی ایک ماہ کی یہ تربیت مسلمانوں کو باقی تمام مہینوں میں بھی پرہیزگاری اور اطاعت اخیتار کرنے میں مدد دیتی ہے۔








روزے کا دوسرا اہم مقصد یہ ہے کہ انسا ن بھوک پیاس میں رہ کر اُن لوگوں کا احساس کرسکے جو اشیائے خوردو نوش کی کمی کا شکار رہتے ہیں۔ ہم جو ہمہ وقت اللہ کی نعمتوں سے فیضیاب ہوتے رہتے ہیں اور اُس کا شکر تک ادا نہیں کرتے ، ہمیں روزہ یہ احساس دلا تا ہے کہ کچھ لوگ ایسے بھی ہیں جنہیں لذتِ کام و دہن تو کُجا پیٹ بھرنے کے لئے معمولی غذا بھی میسر نہیں ہے۔ اگر ہمارا روزہ ہمیں یہ احساس دلانے میں کامیاب ہو جاتا ہے تو پھر تو ہمارا روزہ ٹھیک ہے اگر ایسا نہیں ہے تو پھر ہمیں فکر کرنے کی ضرورت ہے۔








علاوہ ازیں رمضان المبارک وہ بابرکت مہینہ ہے جس میں قرانِ کریم نازل ہوا ۔ سو قرانِ کریم کے تعلق سے بھی یہ مہینہ بے حد اہم ہے۔ اس ماہ میں مسلمانوں کو قیام اللیل کا حکم دیا گیا یعنی راتوں کو کھڑے ہو کر قرانِ کریم پڑھنے اور سننے کا اہتمام کا کیا جائے۔ سو ہمیں چاہیے کہ اس ماہ میں قرانِ کریم سے اپنا رشتہ مضبوط کریں اور قیام اللیل کے علاوہ بھی قران کریم کی تلاوت و تفہیم کا اہتمام کریں تاکہ ہم یہ جان سکیں کہ اللہ رب العزت ہم سے کیا چاہتا ہے اور ہم قرانِ کریم کے پیغام کو سمجھ کر اس کے مطابق اپنی زندگی بسر کرنے کی کوشش کریں۔








رمضان کے روزوں کااجر بے تحاشا ہے جو روزے داروں کا آخرت میں ملے گا لیکن اخروی اجر کے علاوہ دنیا میں بھی رمضان کا ماہ ختم ہونے پر مسلمانوں کو عید الفطر یعنی خوشی کا تہوار عطا کیا ہے۔ ہم عید الفطر میں خوشیاں منانے کے صحیح مستحق کس طرح ہو سکتے ہیں یہ جاننے کہ لئے آ پ
 یہ مختصر تحریر
 بھی پڑھ سکتے ہیں۔








دعا ہے اللہ رب العزت ہمیں یہ بابرکت مہینہ دیکھنے ، اور اس سے کما حقہ فیضیاب ہونے کی توفیق عطا فرمائے۔ آمین۔





جون 08, 2015

 استقبال رمضان, رمضان, روزہ, صوم, ماہِ صیام, میری تحریریں 
غزل ۔ اک تعلق کہ گلِ تازہ پہ ہنستی خوشبو ۔ محمد احمدؔ






غزل








اک تعلق کہ گلِ تازہ پہ ہنستی خوشبو




اک تصور کہ شب و روز برستی خوشبو








تھام کر دستِ صبا خوابِ عدم ہوتی ہے




گُلفروشوں کے بدن میں نہیں بستی خوشبو








میں دکھاوے کی محبت کا نہیں ہوں قائل




میں لگاتا نہیں اظہار کی سستی خوشبو








میں کہ پر شوق پرندہ ہے تخیّل میرا




تو ورا الماورا ہے، تری ہستی خوشبو








وہی اطوار ہیں دنیا ترے اُس شوخ کے سے




وہی پھولوں سا بدن ہے وہی ڈستی خوشبو








محمد احمدؔ





مئی 07, 2015

 اردو ادب, اردو شاعری, غزل, غزلیات, محمد احمد, میری شاعری 
جو گزری مجھ پہ مت اُس سے کہو، ہوا سو ہوا






غزل








جو گزری مجھ پہ مت اُس سے کہو، ہوا سو ہوا




بلاکشانِ محبت پہ جو، ہوا سو ہوا








مبادا ہو کوئی ظالم ترا گریباں گیر




مرے لہو کو تو دامن سے دھو، ہوا سو ہوا








پہنچ چکا ہے سرِ زخم دل تلک یارو




کوئی سیو، کوئی مرہم رکھو، ہوا سو ہوا








کہے ہے سن کے مری سرگزشت وہ بے رحم




یہ کون ذکر ہے جانے بھی دو، ہوا سو ہوا






خدا کے واسطے آ، درگرز گنہ سے مرے




نہ ہوگا پھر کبھو اے تندخو، ہوا سو ہوا






یہ کون حال ہے، احوالِ دل پہ اے آنکھو!




نہ پھوٹ پھوٹ کے اتنا بہو، ہوا سو ہوا






دیا اُسے دل و دیں اب یہ جان ہے سودا




پھر آگے دیکھیے جو ہو سو ہو، ہوا سو ہوا








مرزا رفیع سودا





اپریل 25, 2015

 اردو شاعری, سدابہارغزلیں, سودا, شاعری, غزل, مرزا رفیع سودا, میری پسند 
کھانے کے رسیّا بدتمیز پردیسی کا منظوم تعارف






کھانے کے رسیّا بدتمیز پردیسی کا منظوم تعارف



(بچپن کی ایک یاد)​



از محمد احمد




​




بچپن میں جب ہماری اشعار سے کچھ مُڈ بھیڑ ہوئی تو اُن میں زیادہ تر ظریفانہ کلام ہی تھا اور چونکہ انسان ، حیوانِ ظریف واقع ہوا ہے سو ہم نے بھی خوب خوب اپنی حیوانی ظرافت سے حظ اُٹھایا۔ خیال رہے کہ ظریفانہ کلام سے آپ کا دھیان انور مسعود اور عنایت علی خان ٹونکی وغیرہ پر نہ جائے کہ بچپن میں پڑھا اور سُنا جانے والا یہ کلام بچوں کی ظرافت کے لئے تھا جو عمومی تک بندیء حیوانِ ظریف میرا مطلب ہے کہ عام مزاحیہ شاعر ی کے بس کی بات نہیں تھی ۔ چونکہ مذکورہ ظریفانہ کلام کی نشر و اشاعت کے لئے میسر واحد میڈیا 'سینہ گزٹ' ہی تھا سو ہم یہ کلام ہم عمر دوستوں سے سُنا کرتے اور وہ یہ شاعری خود سے دو چار سال بڑے کسی شرارتی رشتے دار یا محلے والے سے سُن کر آتے جو خود تو بڑے ہو جاتے مگر اُن کی حرکتیں نہیں جاتیں۔ یہ اشعار کچھ اس قسم کے 
ہوتے:






دور سے دیکھا تو سکینہ بال سُکھا رہی تھی




پاس جا کے دیکھا تو بھینس دُم ہلا رہی تھی​




یا




دور سے دیکھا تو انڈے اُبل رہے تھے




قریب جا کے دیکھا تو گنجے اُچھل رہے تھے




​




کہتے ہیں کہ بڑا شاعر اپنی شاعری کو سب سے زیادہ جانتا ہے (اکثر معقول ناقد ایسے بڑے شعراء کو معنی فی بطن الشاعر کا نامعقول طعنہ بھی دیتے ہیں لیکن ناقدوں کو سُننے بیٹھیں تو پھر شاعری تو بس ہو ہی گئی۔) سو مذکورہ شعراء بھی اپنی شاعری کو بخوبی جانتے تھے سو اُنہوں نے فساد خلق سے بچنے کے لئے کبھی بھی شعر کے ساتھ اپنا نام روانہ نہیں کیا ورنہ ہمیں بخوبی اندازہ ہے کہ یہ شعراء بھی غالب کے ہم پایہ نہیں تو ہم سایہ ضرور ہوں گے۔






اسی ضمن میں ایک شعر یا اشعاری سلسلہ کہ جو تذکرہ ء ہٰذا کا وجہء نزول ثابت ہوا کچھ یوں تھا :






آیا ہوں بڑی دور سے کھاتا ہوں پراٹھے




نکال اپنے باپ کو لڑتا ہوں کراٹے​








باوجود اس کے کہ یہ شعر بدتمیزی کو ہوا دیتا تھا اور بات اسلاف تک جا پہنچتی تھی ، اِسے حلقہء اربابِ اطفال میں بہت پذیرائی ملی اور اُن دنوں اس شعر کے باعث سینہ گزٹ کے روزانہ کے چھ آٹھ ایڈیشن نکلنے لگے۔ ہم نے اس شعر کی پذیرائی کو دیکھتے ہوئے اس پر تھوڑی بہت تحقیق کا بیڑا بھی اُٹھایا لیکن جلد ہی باز بھی آ گئے ، باز کے ساتھ چیل کوئے بھی آگئے ہوں تو ہمیں یاد نہیں۔






بہرکیف ، یہ شعر ایک ایسے شخص کا تعارف ہے جو میلوں کی مسافت طے کرکے پہنچا ہے اور راستے کی کٹھنائیوں اور طعام و قیام کے نامناسب بندوبست کے باعث اب کچھ کھانے پینے کو بے چین ہے اور اتنا عرصہ لذتِ کام و دہن سے محرومی کے باعث ایک ضد سی ہو گئی ہے کہ اب کچھ کھائیں تو بس پراٹھے ہی کھائے جائیں۔ دوسرا مصرعہ گو بظاہر بدتمیزی پر مبنی ہے تاہم یہ بھی اپنے اندر ایک جہانِ معنی رکھتا ہے۔ اس سوال کا جواب کہ کھانے کے رسیّا بدتمیز پردیسی نے براہِ راست باپ سے ہی دو دو ہاتھ کرنے کا فیصلہ کیوں کیا ، یہ ہوسکتا ہے کہ شاعر چاہے کتنا ہی بھوکا کیوں نہ ہو اُسے اپنے سامع بہت عزیز ہوتے ہیں کہ فی زمانہ اور اُس زمانے میں بھی شاعروں کے لئے سامعین کا میسر آ جانا کسی نعمتِ غیر مترقبہ سے کم نہیں ہوتا تھا۔ سو براہِ راست سامع کو دعوتِ مبارزت دینا ایک نایاب سامع کو کھودینے کے مترادف تھا کہ سامع اگر شعر سنتے سنتے دعوتِ مبارزت کو قبول کرلیتا تو قحط زدہ شاعر کو لینے کے دینے بھی پڑ سکتے تھے۔ دوسرا اہم پہلو یہ تھا کہ اگر سامع کے اسلاف تک یہ بات پہنچ ہی جاتی اور وہ وفورِ جذبات و اشتعال میں کھانا آدھا چھوڑ کر یا ہاتھ میں پراٹھا لیے ہی باہر آجا تے تو کیا ہی بات ہوتی کہ بدتمیز پردیسی کیا چاہے، ایک پراٹھا۔  :)






ویسے کراٹے کے کھیل سے ہمیں اور بھی بہت کچھ یاد آ رہا ہے ابھی حال ہی میں ہمیں اس حوالے سے ایک پیشکش بھی ہوئی ہے جس کی بابت ہم ابھی غور فرما رہے ہیں ۔ بلکہ زیادہ غور اس بات پر ہے کہ اگر ہم یہ ہنر سیکھ گئے تو سب سے پہلے کس پر اُسے آزمائیں گے۔ اصولاً تو یہ ہمارے ایک بھائی کا ہی حق ہے کہ اُن کی کرم نوازی کے جواب میں ہمیں بھی تو کچھ نہ کچھ کرنے کی ضرورت ہے لیکن چونکہ ابھی یہ پیشکش اور دیگر معاملات ابتدائی درجے میں ہیں سو اس موضوع پر زیادہ موشگافیاں ہمارے اور کراٹے کے مستقبل پر اثر انداز ہو سکتی ہیں سو اس موضوع کو فی الحال ملتوی کرتے ہیں ۔






بہر کیف یہ شعر اس قدر زبانِ زدِ اطفالِ سادہ و رنگیں ہوا کہ مت پوچھیے اور دیکھتے ہی دیکھتے اس شہرہ آفاق نمونے کی بنیاد پر اس کے وہ وہ نسخے سامنے آنے لگے کہ اللہ دے اور بندہ لے۔ کچھ مثالیں دیکھیے:






آیا ہوں بڑی دور سے کھاتا ہوں ملائی




نکال اپنے باپ کو کرتا ہوں پٹائی










آیا ہوں بڑی دور سے کھاتا ہوں ٹماٹر




نکال اپنے باپ کو لگاتا ہوں جھانپڑ








آیا ہوں بڑی دور سے کھاتا ہوں سموسے 




نکال اپنے باپ کو لگاتا ہوں گھونسے




​




بچے خوش نصیب ہوتے ہیں کہ اُن کا واسطہ کسی عروض دان یا ناقد سے نہیں پڑتا ورنہ بچوں کی شاعری میں بھی وہ گھمسان کا رن پڑے کہ خدا کی پناہ ۔ سو یہاں بے بحرے اور بے وزن شعر بھی کمالِ محبت سے سماعت کیے جاتے ہیں اورخوب خوب دادِ شجاعت (اس طرح کے اشعار کے لئے دادِ شجاعت ہی بنتی ہے) کے حقدار قرار پاتے ہیں۔ اسی ضمن میں ڈھیروں اشعار شامل کیے جا سکتے ہیں لیکن دوسرا مصرعہ لکھتے ہوئے ہماری طبع ِ نازک و لطیف پراگندہ ہوتی ہے ، تہذیب و تمیز کے پرانے اسباق ہمیں ملامت کرتے ہیں اور دل میں گرہ سی پڑ کر رہ جاتی ہے سو تین اشعار پر ہی بس کرتے ہیں۔








اسی شعر سے ملتا جلتا ایک شعر معروف سیاح ابنِ بطوطہ سے بھی منسوب کیا جاتا ہے۔ 








آیا ہوں بڑی دور سے گِھستا ہوا جوتا




میں ابنِ بطوطہ ارے میں ابنِ بطوطہ​








یہ بات البتہ ابھی تک تحقیق طلب ہے کہ آیا ابنِ بطوطہ نے یہ شعر بذریعہ سرقہ اپنا بنایا یا دیگر متقدمین و معاصرین نے ابنِ بطوطہ کے تھیلے سے پار کر لیا۔ سو:






ع ۔ صلائے عام ہے یارانِ نکتہ داں کے لئے​






بچوں کے ہاں اِس قبیل اور اُس قبیل کے اور بھی کئی اشعار پائے جاتے تھے جن کا تذکرہ اس تحریر میں ہوسکتا ہے لیکن اُنہیں کسی اور نشست کے لئے اُٹھا رکھتے ہیں کہ بچپن کی یادیں تو آتی ہی رہتی ہیں اور جب بچپن کی کوئی یاد آ جائے تو انسان بیٹھے بٹھائے دنیا بھر کے جھمیلوں سے نکل کر یادوں کے میلوں میں کھو جاتا ہے، ایسے ہی کسی میلے سے واپسی پر ممکن ہوا تو ایک تحریر اور لکھ ماریں گے۔






٭٭٭٭٭٭٭





مارچ 28, 2015

 شاعری, طنز و مزاح, میری تحریریں, نثر 
غزل ۔ نگاہ یار جسے آشنائے راز کرے ۔ حسرت موہانی






غزل








نگاہ یار جسے آشنائے راز کرے




وہ اپنی خوبی قسمت پہ کیوں نہ ناز کرے








دلوں کو فکر دوعالم سے کر دیا آزاد




ترے جنوں کا خدا سلسلہ دراز کرے








خرد کا نام جنوں پڑ گیا جنوں کا خرد




جو چاہے آپ کا حسن کرشمہ ساز کرے








ترے ستم سے میں خوش ہوں کہ غالباً یوں بھی




مجھے وہ شامل ارباب امتیاز کرے








غم جہاں سے جسے ہو فراغ کی خواہش




وہ ان کے درد محبت سے ساز باز کرے








امیدوار ہیں ہر سمت عاشقوں کے گروہ




تری نگاہ کو اللہ دل نواز کرے








ترے کرم کا سزاوار تو نہیں حسرتؔ




اب آگے تیری خوشی ہے جو سرفراز کرے








حسرت موہانی









جنوری 27, 2015

 اردو شاعری, حسرت موہانی, شاعری, غزل, غزلیات, کلاسیکی شاعری, منتخب کلام, مولانا حسرت موہانی 
سلیمانِ سخن تو خیر کیا ہوں ۔ انور شعور






غزل








سلیمانِ سخن تو خیر کیا ہوں




یکے از شہرِ یارانِ سبا ہوں








وہ جب کہتے ہیں، فردا ہے خوش آئند




عجب حسرت سے مُڑ کر دیکھتا ہوں








فراق اے ماں کہ میں زینہ بہ زینہ




کلی ہوں، گل ہوں، خوشبو ہوں، صبا ہوں








سحر اور دوپہر اور شام اور شب




میں ان لفظوں کے معنی سوچتا ہوں








کہاں تک کاہلی کے طعن سنتا




تھکن سے چور ہو کر گر پڑا ہوں








ترقی پر مبارک باد مت دو




رفیقو! میں اکیلا رہ گیا ہوں








کبھی روتا تھا اُس کو یاد کرکے




اب اکثر بے سبب رونے لگا ہوں








سُنے وہ اور پھر کرلے یقیں بھی




بڑی ترکیب سے سچ بولتا ہوں








انور شعورؔ​





جنوری 26, 2015

 اردو شاعری, انور شعور, شاعری, غزل, غزلیات, منتخب کلام, میری پسند 
حضورِ شمع پروانوں کی نادانی نہيں جاتی






غزل








کسی صورت نمودِ سوز پہچانی نہیں جاتی




بجھا جاتا ہے دل چہرے کی تابانی نہيں جاتی








صداقت ہو تو دل سينے سے کھنچنے لگتے ہيں واعظ




حقيقت خود کو منوا ليتی ہے مانی نہيں جاتی








جلے جاتے ہيں بڑھ بڑھ کر مٹے جاتے ہيں گر گر کر




حضورِ شمع پروانوں کی نادانی نہيں جاتی








وہ يوں دل سے گزرتے ہيں کہ آہٹ تک نہيں ہوتی




وہ يوں آواز ديتے ہيں کہ پہچانی نہيں جاتی








محبت ميں اک ايسا وقت بھی دل پر گزرتا ہے




کہ آنسو خشک ہو جاتے ہيں طغيانی نہيں جاتی








جگر وہ بھی از سر تا پا محبت ہی محبت ہيں




مگر ان کی محبت صاف پہچانی نہيں جاتی








جگر مراد آبادی





جنوری 21, 2015

 اردو شاعری, جگر, جگر مراد آبادی, سدابہارغزلیں, شاعری، کلاسیکی شاعری, غزل, غزلیات, منتخب کلام 
نظم ۔ آندھی ۔۔۔ از ۔۔۔ نذیر احمد شیخ








نذیر احمد شیخ کی ایک خوبصورت نظم "آندھی" بشکریہ محترم نصیر احمد صاحب یہاں پیش کی جا رہی ہے ۔ نصیر صاحب کی تحریر سے پتہ چلتا ہے کہ نذیر احمد شیخ مزاحیہ شاعر تھے اور "حرفِ بشاش" کے نام سے اُن کی ایک کتاب بھی شائع ہوئی۔








نذیر احمد شیخ صاحب کی کہ یہ نظم اپنی سلاست اور روانی کے اعتبار سے لاجواب ہے۔ آندھی کا جو نقشہ شاعرِ موصوف نے کھینچا ہے اور جس بے ساختگی سے یہ خوش آہنگ نظم بُنی گئی ہے وہ اپنی مثال آپ ہے۔ ساتھ ساتھ یہ نظم آج کے دور سے کچھ پرے اُس زمانے کی ہے جب زندگی کی بیشتر سہولیات تک اکثریت کی رسائی نہیں تھی لیکن زندگی تب زیادہ خوبصورت تھی۔






آندھی




نظم








کھڑکی کھڑکے، سرکی سرکے، پھڑکے روشن دان




ناکہ بندی کرتے کرتے سب گھر ریگستان








جھاڑو جھاڑن موج منائیں اُن کا اپنا راج




پیپا بیٹھا ڈھول بجائے کتھک ناچے چھاج








درہم برہم سب تصویریں، طُرفہ تر احوال




مرزا غالب اُلٹے لٹکے، سجدے میں اقبال








ایک بگولہ سب سے اولیٰ، بھوتوں کا سردار




لوٹ پلٹ کر پڑھتا جائے دنیا کے اخبار








سُنتے سُنتے شور شرابا کانوں کا یہ حال




بیگم اپنی شال منگائے نوکر لائے ڈال








اُڑتی پھرتی جھاڑی پکڑے لوگوں کی شلوار




جب تک وہ شلوار چُھڑائیں رخصت ہو دستار








چھجے نے جب جھٹکا کھا کر دھڑ سے پھینکی اینٹ




مٹکے کا وہ جھٹکا دیکھا سر سے گزری چھینٹ








پیڑوں کے جب ٹہنے ٹوٹے سب کی ٹوٹی آس




اُپلے چھت سے فوراً کودے سیدھے چولہے پاس




نذیر احمد شیخ








بشکریہ نصیر احمد صاحب







جنوری 15, 2015

 شاعری, مزاحیہ کلام, منتخب کلام, نذیر احمد شیخ, نظم 
حسرت موہانی کی دو خوبصورت غزلیں






حسرت موہانی کی دو خوبصورت غزلیں








ستم ہو جائے تمہید کرم ایسا بھی ہوتا ہے




محبت میں بتا اے ضبط غم ایسا بھی ہوتا ہے








بھلا دیتی ہیں سب رنج و الم حیرانیاں میری




تری تمکین بے حد کی قسم ایسا بھی ہوتا ہے








جفائے یار کے شکوے نہ کر اے رنج ناکامی




امید و یاس دونوں ہوں بہم ایسا بھی ہوتا ہے








مرے پاس وفا کی بدگمانی ہے بجا تم سے




کہیں بے وجہ اظہار کرم ایسا بھی ہوتا ہے








تری دل داریوں سے صورت بیگانگی نکلی




خوشی ایسی بھی ہوتی ہے الم ایسا بھی ہوتا ہے








وقار صبر کھویا گریہ ہائے بے قراری نے




کہیں اے اعتبار چشم نم ایسا بھی ہوتا ہے








بدعوائے وفا کیوں شکوہ سنج جور ہے حسرتؔ




دیار شوق میں اے محو غم ایسا بھی ہوتا ہے








*******








ہر حال میں رہا جو ترا آسرا مجھے




مایوس کر سکا نہ ہجوم بلا مجھے








ہر نغمے نے انہیں کی طلب کا دیا پیام




ہر ساز نے انہیں کی سنائی صدا مجھے








ہر بات میں انہیں کی خوشی کا رہا خیال




ہر کام سے غرض ہے انہیں کی رضا مجھے








رہتا ہوں غرق ان کے تصور میں روز و شب




مستی کا پڑ گیا ہے کچھ ایسا مزا مجھے








رکھیے نہ مجھ پہ ترک محبت کی تہمتیں




جس کا خیال تک بھی نہیں ہے روا مجھے








کافی ہے ان کے پائے حنابستہ کا خیال




ہاتھ آئی خوب سوز جگر کی دوا مجھے








کیا کہتے ہو کہ اور لگا لو کسی سے دل




تم سا نظر بھی آئے کوئی دوسرا مجھے








بیگانۂ ادب کیے دیتی ہے کیا کروں




اس محو ناز کی نگۂ آشنا مجھے








اس بے نشاں کے ملنے کی حسرتؔ ہوئی امید






آبِ بقا سے بڑھ کے ہے زہر فنا مجھے




مولانا حسرت موہانی









دسمبر 31, 2014

 اردو شاعری, انتخاب, ایک شاعر دو غزلیں, حسرت موہانی, شاعری, غزل, غزلیات, منتخب کلام, مولانا حسرت موہانی 
مولانا حسرت موہانی اور سودیشی تحریک 










انگریز برِ صغیر کو دولت کی کان اور کبھی نہ ختم ہونے والا خزانہ سمجھتے تھے اور یہاں کی دولت سے خوب فائدہ اُٹھاتے تھے۔ یہاں سے سستے داموں کپاس خریدتے ۔ یہ کپاس انگلستان جاتی ۔ وہاں اُس سے طرح طرح کے کپڑے تیار ہوتے ۔ پھر یہ کپڑے برصغیر آتے، مہنگے داموں فروخت ہوتے اور انگریز اس کاروبار سے مالی منفعت حاصل کرتے۔ ایک تو یہ کہ اُن کے کارخانے چلتے، ہزاروں لوگوں کو روزگار ملتا ۔ دوسرے یہ کہ کپڑے کی فروخت سے بھی خوب فائدہ ہوتا۔ 








ایک کپاس ہی کیا، برصغیر کی ساری قدرتی پیداوار انگلستان جاتی ۔ وہاں سے بدلی ہوئی شکل میں واپس آ کر انگریزوں کی دولت بڑھاتی۔ اس زمانے میں برصغیر میں کارخانے بھی کم تھے ۔ جو تھے وہ بھی انگریزی کارخانوں سے مقابلہ نہ کر پاتے۔








برِ صغیر کے رہنماؤں نے انگریزوں کی اس زبردستی کو ختم کرنے کےلئے سودیشی تحریک شروع کی۔ سود یشی کا مطلب ہے دیس سے تعلق رکھنے والی ۔ سودیشی تحریک کے تحت ہر شخص سے کہا گیا کہ اپنے ملک کی بنی ہوئی چیزیں خریدے اور استعمال کرے۔ برصغیر کی معیشت کو پہنچنے والے بھاری نقصان کے اعتبار سے یہ بہت اچھی تحریک تھی۔








دنیا کی تمام ترقی کرنے والی قومیں اسی اصول پر عمل کرتی ہیں۔ انگریز اپنے ملک کی بنی ہوئی چیزیں خریدتے ہیں اور اُس پر فخر کرتے ہیں۔ امریکی فرانسیسی، چینی، جاپانی سب اپنے ملکوں کی مصنوعات پسند کرتے ہیں۔ یہ خاصیت ہم میں ہی ہے کہ اپنے ملک کی بنی ہوئی چیزیں چھوڑ کر پرائے دیس کی چیزیں خریدتے ہیں۔ انہیں استعمال کرتے اور خوشی خوشی ہر ایک کو دکھاتے ہیں کہ یہ باہر کا کپڑا ہے۔یہ باہر کا جوتا ہے۔ حالاں کہ اس سے قومی صنعتوں اور قومی ترقی کو بڑا نقصان ہوتا ہے۔ افسوس کہ آج بھی ہمارا یہی حال ہے۔








سودیشی تحریک کو لوگوں نے کامیاب بنانے کی کوشش کی اور یہ دیکھتے ہی دیکھتے سارے ملک میں پھیل گئی۔ مولانا حسرت کو بھی سودیشی تحریک بہت پسند آئی۔ انہوں نے سب سے پہلے تو یہ عہد کیا کہ میں اب کوئی غیر ملکی چیز استعمال نہیں کروں گا۔ یہ بڑا مشکل عہد ہے۔ آسان بات نہیں مگر مولانا دُھن کے پکّے تھے۔ جب تک جیے اس عہد کو نباہتے رہیے۔ ایک دفعہ ایسا ہوا کہ سخت سردی کا زمانہ تھا ۔ شام کے وقت مولانا لکھنؤ میں ایک معروف عالم سیّد سلیمان ندوی سے ملنے گئے۔ باتوں میں بڑی دیر ہو گئی ۔ سید صاحب نے اصرار کیا۔ کہنے لگے۔ "اب کہاں جائیے گا۔ رات بہت ہو گئی ہے۔ سردی بھی بہت ہے رات یہیں گزار لیجے، صبح کو چلے جائیے گا۔" مولانا سید صاحب کے اصرار پر وہیں ٹھہر گئے۔ رات کو اتفاقاً سید صاحب کی آنکھ کھلی تو خیال آیا ، مولانا حسرت مہمان ہیں۔ ذرا دیکھ لو آرام سے ہیں ۔ کوئی تکلیف تو نہیں۔ یہ سوچ کر سیّد صاحب اس کمرے میں گئے جہاں مولانا سو رہے تھے ۔ کیا دیکھتے ہیں کہ مولانا گُڑی مُڑی بنے، سُکڑے سِمٹے لیٹے ہیں اور اونی کمبل پائنتی پر پڑا ہے ۔ ہوا یہ کہ مولانا کے پائنتی کمبل رکھ دیا گیا تھا کہ رات کو اوڑھ کر سو جائیں۔ کمبل تھا ولایتی۔ مولانا نے ولایتی کمبل دیکھا تو اپنے عہد کے مطابق اُسے نہیں اوڑھا۔ کمبل پائنتی پڑا رہا ۔ مولانا رات بھر سردی میں سُکڑتے رہے مگر ولایتی کمبل اوڑھنا گوارا نہ ہوا۔ عہد پر قائم رہنے والے سچے لوگ ایسے ہوتے ہیں۔








اگر سب لوگ اپنے عہد کا پاس کرنے لگیں تو کوئی بڑے سے بڑا قومی کام بھی ناممکن نہ رہے۔








یہ مضمون 
ڈاکٹر اسلم فرخی
 کے کتابچے 
"مولانا حسرت موہانی"
 کے 
اقتباسات
 پر مبنی ہے۔





دسمبر 30, 2014

 ادیب, اقتباس, اقتباسات, حسرت موہانی, ڈاکٹر اسلم فرخی, سودیشی تحریک, شاعر, مولانا حسرت موہانی, نونہال ادب 
مولانا حسرت موہانی اور اردوئے معلیٰ 








بہ یک وقت 'رئیس الاحرار' اور 'رئیس المتغزلین' کا لقب پانے والے سید فضل الحسن کو دنیا مولانا حسرت موہانی کے نام سے جانتی ہے۔ مولانا حسرت موہانی اودھ کے علاقے موہان کے رہنے والے تھے۔ اور موہان کی نسبت اپنے تخلص کے ساتھ استعمال کرتے تھے۔ موہان سے ابتدائی تعلیم حاصل کرنے کے بعد اعلیٰ تعلیم کے لئے مولانا علی گڑھ کالج آ گئے۔ طالبِ علمی کے زمانے میں ہی کالج میں مولانا حسرت کی شہرت ہو گئی تھی۔ وہ کالج یونین کے جلسوں میں تقریریں کرتے  اور مباحثوں میں بھی حصہ لیتےتھے۔ اس کے ساتھ ساتھ حسرت مشاعروں میں غزلیں بھی پڑھتے تھے۔ مولانا نے علی گڑھ کالج میں ایک ادبی انجمن ادوئے معلیٰ بھی بنائی تھی ۔ مولانا حسرت موہانی نوجوانی ہی میں بڑے بااصول اور بات کے دھنی تھے ۔اپنی بات پر قائم رہتے اور غلط بات گوارا نہیں کرتے تھے ۔ اُنہیں غلامی سے نفرت تھی اس وجہ سے انگریز حکومت کو سخت ناپسند کرتے تھے اور آزادی کی جد و جہد کرنے والوں کے ساتھ تھے ۔  یہی وجہ تھی کہ کالج کے سرکار پرست لوگ مولانا سے دوستانہ رویّہ نہیں رکھتے تھے۔








بی اے کے سالِ آخر میں مولانا نے کالج میں ایک مشاعرہ بڑی دھوم دھام سے منعقد کیا تو جہاں اس مشاعرے کا لوگوں میں چرچا ہوا وہیں ایسے لوگ بھی تھے کہ جنہیں مولانا کی شُہرت پسند نہیں تھی ۔ ان لوگوں نے کالج کے پرنسپل سے مولانا کی شکایت کی کہ مشاعرے میں ایسے اشعار پڑھے گئے کہ جن سے طالبِ علموں کے اخلاق بگڑنے کا خدشہ ہے۔ پرنسپل نے آگ بگولہ ہو کر مولانا کو بُلایا اور ان کا موقف سُنے بغیر اُنہیں خوب ڈانٹا اور کالج سے نکالنے کا حکم سُنایا۔گو کہ  پرنسپل کو سمجھانے والا کوئی نہیں تھا تاہم مولانا بھی کوئی عام طالبِ علم نہیں تھے اس لئے آخری فیصلہ یہ ہو ا کہ اُنہیں کالج سے تو نکال دیا جائے لیکن امتحان سے نہ روکا جائے۔ اس حکم کے بعد مولانا نے کالج کا ہوسٹل خالی کر دیا اور علی گڑھ شہر میں مکان کرائے پر لے کے رہنے لگے۔








امتحان دینے کے فوراً بعد ہی مولانا نے "اردوئے معلیٰ" کے نام سے ایک رسالے کا اجرا کیا اور اپنے لئے انگریز کی نوکری کے بجائے اخبار نویسی کے آزاد پیشے کا انتخاب کیا ۔ رسالہ نکلتا رہا اور مولانا آزادی کی تحریکوں میں شامل رہے ۔ جلد ہی مولانا اپنی ہمت، جذبے اور آزادی کی لگن کی وجہ سے مشہور ہو گئے۔ لوگ ان کی عزت کرتے تھے اور اُن کو پسند بھی کرتے تھے۔








اردوئے معلیٰ میں دیگر مضامین کے ساتھ ساتھ سیاسی مضامین بھی چھپتے جن میں زیادہ تر کے محرکات آزادی کی تحریک سے ہی میسر آتے۔ ایک دفعہ ایک مضمون "مصر میں انگریزوں کی پالیسی" بھی اردوئے معلیٰ میں شائع ہوا۔ یہ مضمون کافی تنقید ی نوعیت کا تھا سو انگریز سرکار نے مولانا کو عدالت میں طلب کیا اور مصنف کی بابت استفسار کیا ۔ تاہم مولانا نے کہا کہ یہ رسالہ میرا ہے سو مضمون بھی میرا ہے اور مصنف کا نام نہیں بتایا۔ انگریز سرکار نے اس مضمون کی اشاعت پر مولانا کو دو سال کی سزا اور پانچ سو روپے کا جرمانہ کیا۔ جرمانے میں ان کا کتب خانہ جس میں بڑی قیمتی کتابیں تھیں کوڑیوں کے مول نیلا م ہو گیا۔ جس کا مولانا کو بہت دُکھ ہوا۔  مگر چونکہ انگریز حاکموں کو اُن سے دشمنی تھی اس لئے کتب خانہ جان بوجھ کر نیلام کر دیا گیا۔








قید میں بھی مولانا کو سخت مشقت میں رکھا گیا ۔ اندھیری کوٹھری میں رہنا ، دوسرے قیدیوں کے ساتھ مل کر دن بھر چکی پیسنا۔ نہ اخبار نہ رسالہ، نہ لکھنے پڑھنے کی اجازت۔ بات بات پر دھمکیاں  اور سختیاں۔ مولانا کی نظر کمزور تھی ۔ عینک لگاتے تھے مگر جیل میں عینک بھی چھین لی گئی۔ کھانا اتنا خراب کہ زبان پر نہ رکھا جائے۔








بہر کیف مولانا حسرت اصول پرست انسان تھے اُنہوں نے لاکھ سختیاں اُٹھائی لیکن اپنے موقف سے کبھی سرِ مو انحراف نہیں کیا۔








************






یہ مضمون
 ڈاکٹر اسلم فرخی
 کے کتابچے 
"مولانا حسرت موہانی"
 کے
 اقتباسات
 پر مبنی ہے۔





دسمبر 29, 2014

 ادیب, اردوئے معلیٰ, اقتباس, اقتباسات, حسرت موہانی, ڈاکٹر اسلم فرخی, شاعر, مولانا حسرت موہانی, نونہال ادب 
اشک ہو، آنکھیں بھگونا ہو تو پھر 






غزل 








اشک ہو، آنکھیں بھگونا ہو تو پھر




آنکھ میں سپنا سلونا ہو تو پھر








کب تلک بخیہ گری کا شوق بھی




عمر بھر سینا پرونا ہو تو پھر








دوست! انٹرنیٹ پر؟ اچھا، چلو 




اور گلے جو لگ کےرونا ہو تو پھر








وہ مری دلجوئی کو حاضر مگر




اُس کا ہونا بھی نہ ہونا ہو تو پھر








اُس کو پانے کی طلب!پر سوچ لو




اُس کو پا نا ، اُس کوکھونا ہو تو پھر؟








نازُکی تو سیکھی اُس نے پھو ل سے




تتلیوں کا بوجھ ڈھونا ہو تو پھر؟








یوں جو خوش ہو اُس کو ہنستا دیکھ کر




اُس کا ہنسنا ،اُس کا رونا ہو تو پھر؟








یوں تو گجروں سے کلائی سج گئی




چاہ اُس کی چاندی سونا ہو تو پھر؟








لوگ کہتے ہیں کہ دُنیا گول ہے




مفلسی کونہ بہ کونہ ہو تو پھر








احمدؔ اپنے دل کو خوش کرنے چلے




اور غم دل کا کھلونا ہو تو پھر؟








محمد احمدؔ​





دسمبر 06, 2014

 اردو ادب, اردو شاعری, شاعری, غزل, غزلیات, محمد احمد, محمد احمد کی غزل, میری شاعری 
افسانہ :  مفت ہوئے بدنام 






مفت ہوئے بدنام




محمد احمد​








پہلی بار جب یہ بات میڈیا پر نشر ہوئی تو میں بھی دہل کر رہ گیا کہ اب نہ جانے کیا ہوگا ۔ مجھے تو یہ بھی خوف ہو گیا تھا کہ طفیل صاحب سارا معاملہ میرے ہی سر نہ تھوپ دیں ۔ اُن سے بعید بھی نہیں تھی بعد میں شاید وہ مجھ سے اکیلے میں معافی مانگ لیتے لیکن تب تک ہونی ہو چکی ہوتی۔








طفیل صاحب ٹیکنیکل بورڈ میں اسسٹنٹ کنٹرولر ایگزیمینیشن ہیں اور میری بد قسمتی دیکھیے کہ میں اُن کا بھی اسسٹنٹ ہوں۔ تین سال قبل جب میں اس پوسٹ پر تعینات ہو ا تو ان دنوں طفیل صاحب بھی اس عہدے پر نئے نئے ہی تھے۔ کچھ عرصہ کام سمجھنے میں لگا پھر اُس کے بھی کافی بعد یہ سمجھ آیا کہ اصل کام یہ نہیں ہے۔








مجھے نہیں معلوم کہ کنٹرولر صاحب کو یہ بات پتہ تھی یا نہیں لیکن میں اور طفیل صاحب یہ بات اچھی طرح جان گئے تھے کہ بہت کم بچے محنت کرکے پاس ہوتے ہیں۔ باقی بچے یا تو فیل ہو جاتے ہیں یا پھر اُن کا پاس ہونا دوسروں کی محنت کے مرہونِ منت ہوتا ہے۔ میں اور طفیل صاحب یہی محنت کرتے تھے بلکہ یوں کہیے کہ اس محنت میں طفیل صاحب کا کردار مستری اور میرا مزدور والا تھا۔اُجرت کا حساب بھی اسی طرح تھا یعنی مستری کم محنت کرکے زیادہ اُجرت لیتا تھا اور مزدور گدھے کی طرح محنت کرکے بھی مستری کی اُجرت کا ایک تہائی بھی نہیں سمیٹ پاتا تھا۔ بہرکیف بڑی مچھلیوں کے پیٹ بھی بڑے ہوتے ہیں اس لئے مجھے زیادہ شکایت نہیں تھی۔








یوں تو ہم مختلف 'پیکیجز آفر' کرتے تھے کہ جس میں امتحانی کمرے میں حل شدہ مواد بھجوانے سے لے کر امتحانی کاپی میں موجود سپلیوں کی رد و بدل تک شامل تھی تاہم چونکہ روشنی کا فائدہ بھی آنکھ والے ہی اُٹھا سکتے ہیں سو کچھ لوگوں کے حق میں حل شدہ پرچہ جات بھی بے کار جاتے تھے۔ اُن کے لئے اسپیشل پیکیج تھا اور وہی ہماری صنعت کی کیش کاؤ تھی۔ ہم اپنے "ماہرین" سے اپنی نگرانی میں پرچے حل کرواتے اور اپنے "کسٹمرز" کے پرچے کی جگہ ماہرین کی تیار کردہ کاپی لگا دیتے۔ یہ کام کرنے کی اجرت اتنی معقول تھی کہ اس اُجرت سے پلے توانا بدن کے لئے نحیف و نزار ضمیر سے لڑنا مشکل نہیں رہتا۔








مجھے تو یہ ضمیر نام کی چیز یاد بھی نہیں رہتی لیکن بیڑہ غرق ہو خلیق بھائی کا کہ وہ ہر ملاقات پر نہ جانے کون کون سی دلیلیں گھڑ کر لے آتے اور جس دن خلیق بھائی سے ملاقات ہوتی اُس رات نیند کی رانی کے نخرے بڑھ جاتے ۔ خلیق بھائی کا بیڑہ غرق ہونے کی بات میں اکثر کہا کرتا تھا بلکہ ایک آدھ بار تو میں نے اُن کے منہ پر بھی یہ بات کہدی ۔ اُن کے چہرے پر ایک رنگ سا آ کر گزر گیا لیکن پھر وہ مُسکرانے لگے اور میں دوسری طرف دیکھنے لگا۔ ویسے میں دلی طور پر مطمئن تھا کہ خلیق بھائی کا تو سمندری سفر سے دور دور کا بھی واسطہ نہیں ہے سو اُن کا بیڑہ کیا غرق ہونا ہے ہاں میرے دل کی بھڑاس نکل جاتی ہے اس طرح۔ خلیق بھائی میرے دوست نہیں تھے لیکن دوستوں کی طرح ہی تھے۔ جس زمانے میں میں ناظم آباد میں رہا کرتا تھا یہ میرے فلیٹ کے اوپر والے فلیٹ میں رہتے تھے۔ اُن دنوں ایک دو بار اُن سے اتفاقی ملاقات ہو گئی تو ہم دونوں ساتھ اُٹھنے بیٹھنے لگے کہ میرا بھی اُس علاقے میں کوئی جان پہچان والا نہیں تھا اور وہ بھی تقریباً ایسے ہی تھے لیکن تب وہ اتنے سنجیدہ مزاج نہیں تھے ورنہ اُن سے ربط و ضبط شاید ہی استوار ہوتا۔ اب بھی ہم اچھے دنوں کی دوستی ہی نبھا رہے تھے ورنہ اب تو اکثر ہماری ملاقاتوں میں بدمزگی ہو جاتی ہے۔ خلیق بھائی ضرورت سے زیادہ اصول پسند واقع ہوئے ہیں اور میں اپنی زندگی اپنی مرضی سے گزارنا چاہتا ہوں۔








جس طرح خلیق بھائی میری ذاتی معاملات میں دخل اندازی کرتے ہیں اُسی طرح وہ میری اس کہانی میں بھی گُھس آئے۔ بہرحال ہوا کچھ یوں کہ ایک دن، رات کے وقت طفیل صاحب کی کال آئی مجھے اُن کا نمبر دیکھ کر ہی پریشانی سی ہوئی کیونکہ دفتری اوقات کے بعد وہ مجھے انتہائی ضروری کام کے لئے ہی فون کرتے تھے۔






ذرا "اطلاع" تو لگاؤ ۔ طفیل صاحب نے بڑی عجلت اور گھبراہٹ میں بس اتنا کہا اور فون بند کردیا۔




"اطلاع" ایک نیوز چینل تھا جو سنسی خیز خبروں کے لئے مشہور تھا۔ اسے حسنِ اتفاق کہیے کہ اُس روز بجلی بھی موجود تھی۔ میں نے ٹی وی کھول کر مذکورہ چینل لگایا تو وہاں نیوز اینکر بڑی ہیجانی آواز میں کچھ کہہ رہا تھا اور ٹی وی اسکرین پر مارک شیٹ قسم کا کوئی ڈاکیومنٹ دکھایا جا رہا تھا جس میں ہائی لائیٹر سے مختلف سطور کو جگہ جگہ سے رنگین کیا ہوا تھا۔ وقفےوقفے سے مختلف دستاویزات دکھا کر نیوز اینکر پوری شد و مد سے رواں تبصرہ پیش کر ہا تھا۔ جیسے جیسے بات سمجھ آ رہی تھی میرا رنگ فق ہوتا جا رہا تھا۔ نیوز اینکر ایک ہی بات کو کم از کم پچیس تیس بار دہرا رہا تھا ۔








"یہ ڈاکیومنٹ ان تک کیسے پہنچے ؟" میں نے خود کلامی کی کیفیت میں خود سے ہی سوال جواب شروع کر دیے۔ ٹی وی پر دکھائے جانے والے کچھ ڈاکیومنٹ واقعی اس بات کا ثبوت تھےکہ بڑے پیمانے پر گڑبڑ ہوئی ہے لیکن بہت سے بے ضرر ڈاکیومنٹس بھی اس طرح لال پیلے کرکے دکھائے جا رہے تھے کہ جیسے وہ چارج شیٹ کا اہم ترین حصہ ہو۔








چار چھ منٹ اس خبر کے چھ آٹھ فقروں کو یکے بعد دیگرے دہرانے کے بعد نیوز اینکر نے وعید سُنائی کہ دس بجے کے بلیٹن میں اس سلسلے میں خصوصی رپورٹ پیش کی جائے گی اس کے بعد دوسری خبریں شروع ہو گئیں۔ میں اس اچانک آنے والی اُفتاد سے پریشان تھا کہ یہ سب اس قدر اچانک کس طرح سے ہو گیا اور اتنے اہم دستاویزات نیوز چینل کے ہاتھ کیسے لگ گئے۔ اسی اُدھیڑ بُن میں مجھے خیال آیا کہ طفیل صاحب سے بات کی جائے۔ لیکن طفیل صاحب کا نمبر مستقل مصروف مل رہا تھا۔ میں اندازہ کر سکتا تھا کہ اُن کا نمبر اس وقت کیوں مصروف ہے۔








صدمے اور خوف کی ملی جلی کیفیات لئے میں آگے کے خدشات کے بارے میں سوچ رہا تھا کہ نہ جانے اس سب معاملے کا کیا نتیجہ نکلے ۔ لیکن فی الحال کچھ بھی نہیں کہا جا سکتا تھا۔ انہی سوچوں میں دس بھی بج گئے۔ نیوز چینل والوں نے وہی خبر کچھ بہتر انداز میں رپورٹ کی شکل میں پیش کر دی۔ رپورٹ میں کوئی نئی بات نہیں تھی۔








اگلے چار چھ دن بہت پریشانی میں گزرے۔ دوسرے دن ہی میں طفیل صاحب کے ساتھ کنٹرولر ایگزیمنیشن کے روم میں بیٹھا ہوا تھا یہ وہی روم تھا جہاں کبھی سالوں برسوں میں ایک آدھ منٹ کے لئے جانا ہوتا تھا۔ کنٹرولر صاحب کا کمرہ تجدیدِ آرائش کے باعث جگمگا رہا تھا لیکن میرا ذہن اس قابل نہیں تھا کہ نئی آرائش کو سراہ سکوں۔ کم بولنے والے کنٹرولر صاحب اس ملاقات میں سب سے زیادہ بول رہے تھے یہ البتہ شکر ہے کہ اُن کا روئے سُخن میرے بجائے طفیل صاحب کی طرف تھا۔ طفیل صاحب اپنی کچھ باتوں کی تائید کے لئے گاہے گاہے مجھ سے بھی مخاطب ہو رہے تھے اور میں ذہن پر زور دیے بغیر طفیل صاحب کی تائید میں ہی بہتری سمجھ رہا تھا۔ پھر یہ میٹنگز صبح شام ہوئیں اور نہ جانے کون کون سے افسران کنٹرولر صاحب سے ملاقات کے لئے آ تے رہے۔ یہ البتہ شکر ہے کہ پہلی بار کے بعد مجھے ان میٹنگز میں نہیں بُلایا گیا۔








چھٹے دن اُسی ٹی وی چینل سے اطلاع ملی کہ ٹیکنیکل بورڈ کی انتظامیہ نے اس معاملے کی مکمل تحقیق تک محکمے کے دو افراد کو معطل کر دیا ہے ۔ چشمِ تخیل کے زور پر میں دیکھ سکتا تھا کہ ان دو افراد کے سانچوں میں سے پھنسا ہوا ایک سر میرا ہی تھا اور تنگ سانچے سے بامشکل گردن گھما کر دیکھنے پر دوسرے سانچے میں طفیل صاحب کی گردن بھی نظر آ رہی تھی۔ میرے چہرہ فق ہو گیا تھا اور میں صدمے کی کیفیت میں اُس دن کو کوس رہا تھا جب میں نے طفیل صاحب کے ساتھ مل کر اس کام کا آغاز کیا تھا۔








سوچتے سوچتے مجھے خیال آیا کہ اگر مجھے معطل کیا گیا ہے تو مجھ تک اطلاع کیوں نہیں پہنچی ابھی تک۔




" شاید کل تک سسپنشن لیٹر کل تک مل جائے" میں نے سوچا ۔








آج بھی طفیل صاحب کا نمبر مستقل مصروف مل رہا تھا ۔ چار چھ دفعہ کوشش کرکے میں نے فون ایک طرف پٹخ دیا۔








ٹی وی پر کرکٹ میچ میں کامیابی پر ماہرین کھلاڑیوں کوقومی ہیرو قرار دے رہے تھے ۔ یہ وہی ہیروز تھے کہ پچھلی سیریز میں شکست کے بعد ماہرین کا خیال تھا کہ ان کی تو ٹیم میں جگہ ہی نہیں بنتی۔ پھر اچا نک ٹی وی اسکرین سُرخ ہو گئی اور بریکنگ نیوز کی وعید سُنائی جا رہی تھی۔




"ٹیکنیکل بورڈ واقعے کے ذمہ داران کی معطلی کے خط کی نقل "اطلاع" کو موصول ہو گئی ہے" نیوز اینکر گلا پھاڑ پھاڑ کر یہ بات دُہرائے جا رہا تھا ۔ اور اسکرین پر جھماکوں کے درمیان دھندلا دھندلا اسکین ہوا خط دکھایا جا رہا تھا۔




میری آنکھیں پلکیں جھپکنا بھول گئی تھیں اور میں بے جا اینی میشن میں لپٹی بریکنگ نیوز کے چوکھٹے میں اپنا نام پڑھنے کی کوشش کر نے لگا۔ کافی کوشش کے باوجود وہ نام تو مجھ سے نہیں پڑھے گئے لیکن اتنا اندازہ ضرور ہو گیا کہ ان دونوں ناموں میں میرا نام کہیں نہیں تھا بلکہ طفیل صاحب کا بھی کہیں ذکر نہیں تھا۔ خوشی کے ساتھ ساتھ مجھے حیرت بھی ہو رہی تھی۔ عارضی ہی سہی دل کو کچھ قرار آ ہی گیا تھا۔ طفیل صاحب سے آج بھی بات نہیں ہو سکی ۔ میں نے بھی زیادہ کوشش نہیں کی۔ اگلے دن پتہ چل ہی جانا تھا کہ کیا معاملہ ہے۔








ابھی میں اس کیفیت سے باہر نہیں آیا تھا کہ دروازے کی گھنٹی بجنے کی آواز آئی اور چند ہی لمحوں کے بعد بچوں نے بتایا کہ خلیق انکل آئے ہیں۔ میری خوشی ایک دم ہی جیسے ہرن ہو گئی ۔ میں ان دنوں خلیق بھائی سے نہیں ملنا چاہ رہا تھا ۔ دو دن پہلے میں اُن کے محلے میں گیا بھی تو اُن سے نہیں ملا بلکہ آج صبح اُن کی فون کال بھی میں نے جانتے بوجھتے موصول نہیں کی۔








لیکن شاید یہی تو وقت تھا کہ جب خلیق بھائی مجھ سے ملنے کو بے چین ہوں گے تاکہ وہ مجھے بتا سکیں کہ وہ ٹھیک تھے اور میں غلط تھا۔ وہ مجھے سمجھاتے تھے اور میں مانتا نہیں تھا۔ شاید وہ مجھے یہی جتانے آئے ہوں کہ میری بات نہیں مانی تو اب بھگتو۔ مجھے اُس لمحے پر ایک بار پھر افسوس ہوا جب پہلی بار میں نے اُن کی طرف دوستی کا ہاتھ بڑھایا تھا۔








چونکہ بچے بتا چکے تھے کہ میں گھر پر موجود ہوں سو اب اُن سے نہ ملنا انتہائی بے مروتی کی بات ہوتی ۔ سو برسوں پرانی دوستی کا پاس ایک بار پھر مجھے مجبور کر گیا اور میں چار و ناچار ڈرائنگ روم میں پہنچا۔








خلیق بھائی مجھے دیکھ کر کھڑے ہو گئے۔




"ارے بھائی کہاں غائب ہو؟ فون بھی ریسیو نہیں کر رہے؟" وہ مسکراتے ہوئے بولے۔




"کہیں نہیں! آپ کی مس کال بعد میں دیکھی" میں نے کھڑکی کی طرف دیکھتے ہوئے جھوٹ بولا اور مسکرانے کی کوشش بھی کی۔




خیر خیریت کے بعد خلیق بھائی نے اِ دھر اُدھر کی باتیں شروع کر دیں۔




میں اسی اُدھیڑ بُن میں تھا کہ نہ جانے کب وہ اپنا پینترا بدلیں اور اگلے پچھلے تمام بدلے نکالنا شروع کر دیں۔




لیکن توقع کے برخلاف وہ کافی اچھے موڈ میں نظر آ رہے تھے ۔




"آج تو اپنے کھلاڑیوں نے کمال ہی کردیا ۔ خوب اچھی کارکردگی دکھائی ۔ حد تو یہ ہے کہ اوپنرز نے بھی کافی اچھا کھیلا۔" خلیق بھائی مسکراتے ہوئے کہہ رہے تھے ۔




"خوشی ہوئی کہ کوئی نہ کوئی تو ملک کا نام روشن کر رہا ہے۔"




آج وہ الگ ہی جون میں نظر آ رہے تھے ورنہ کرکٹ سے ان کی دلچسپی واجبی سی ہی تھی۔




"تو کیا آج کل آپ بھی ٹی وی دیکھ رہے ہیں؟" میں نے ایک اچانک خیال آنے پر پوچھا۔




"نہیں ! نہیں تو! " خلیق بھائی نہ جانے کیوں گڑ بڑا سے گئے۔ "بس کرکٹ کی اپڈیٹس دیکھی تھی"۔ مسکرا وہ اب بھی رہے تھے لیکن اب کی بار مسکراہٹ کافی پھیکی ہو چلی تھی۔




خلیق بھائی باقی سب چیزوں کی طرح ٹی وی میں بھی کیڑے نکالنے کے پرانے عادی تھے، اُنہیں ہر پروگرام میں کوئی نہ کوئی قابلِ اعتراض نکتہ مل ہی جاتا ۔ سو اُنہوں نے ٹی وی دیکھنا ہی تقریباً ختم کر دیا تھا۔




"یار کافی پلواؤ ! اچھی سی" خلیق بھائی نے ایک دم ہی فرمائش کردی حالانکہ ابھی چائے کے کپ بھی میز پر ہی رکھے تھے۔ لیکن چونکہ وہ شاذ ہی کبھی کوئی فرمائش کرتے تھے سو میں کافی کا کہنے اندر چلا گیا۔




کافی کا کہہ کر میں واپس آیا تو خلیق بھائی اپنے بیگ میں کچھ ٹٹول رہے تھے۔ پھر اُنہوں نے ایک کتاب میری طرف بڑھائی۔




"بہت عرصے بعد مشتاق احمد یوسفی کی نئی کتاب آئی ہے۔ ہمت کرکے لے ہی لی میں نے ۔ " اُنہوں نے مسکرا کر کہا۔




مشتاق احمد یوسفی کو میں بھی شوق سے پڑھتا تھا اور یہ بات خلیق بھائی اچھی طرح جانتے تھے۔




"آپ نے پڑھ لی؟" میں نے کتاب کو اُلٹ پلٹ کر دیکھتے ہوئے پوچھا۔








"ہاں میں نے کافی پڑھ لی ہے لیکن آج کل زیادہ وقت نہیں مل رہا سو تمھارے پاس لے آیا۔ "




کچھ دیر بعد وہ اس کتاب میں سے اپنی پسندیدہ حصے پڑھ کر سنانے لگے ۔ کافی ، مشتاق احمد یوسفی اور خلیق بھائی کی خوش مزاجی تینوں چیزوں نے مل کر ایسا خوشگوار ماحول بنا دیا کہ میں اپنی تمام تر فکر اور شرمندگی بھول گیا۔




اُس رات خلیق بھائی ساڑھے بارہ بجے تک بیٹھے رہے اور جاتے ہوئے یوسفی صاحب کی کتاب چھوڑ گئے۔




میں تقریباً دو بجے تک کتاب ادھر اُدھر سے پڑھتا رہا اور پھر سو گیا۔ آج تقریباً ایک ہفتے کے بعد مجھے ایسی پرسکون نیند آئی تھی۔








دوسرے دن دفتر پہنچنے پر پتہ چلا کہ جن دو لوگوں کو معطّل کیا گیا ہے وہ ہمارے ہی ڈپارٹمنٹ میں تھے لیکن صرف تنخواہ وغیرہ لینے آتے تھے اور اُن کی نوکری تعلقات اور کچھ لو اور کچھ دو کی بنیاد پر چل رہی تھی۔ مجھے بڑی حیرت ہوئی کہ ہمارے ہاں ایسے لوگ بھی ہیں اور اِس حساب سے دیکھا جائے تو ہم تو ان سے لاکھ درجے بہتر ہیں۔ کم از کم محنت تو کرتے ہیں اور اپنی تنخواہ حرام تو نہیں کرتے۔








دو چار دن مزید افرا تفری رہی لیکن پھر آہستہ آہستہ دفتر کے معاملات معمول پر آگئے۔ میں بھی کافی 'ریلیکس' ہو گیا۔ خلیق بھائی دو چار دن بعد چلے آتے اور بہت اچھا وقت گزرتا۔ پھر شاید اُن کی مصروفیات بڑھ گئیں تو ملاقاتوں کا درمیانی وقفہ بڑھ گیا۔








اسی طرح کرتے کرتے چھ آٹھ ماہ بیت گئے۔ ایک دن طفیل صاحب چھٹی کے بعد میرے پاس آئے اور کہنے لگے




"بھئی عاطف میاں اب کمر کس لو کام شروع ہونے والا ہے۔ " وہ مسکرا تے ہوئے میری میز کے سامنے رکھی کُرسی پر بیٹھ گئے۔




"کون سا کام؟" میں نے اُن کی طرف حیرت سے دیکھا ۔




"ارے بھئی اپنا کام ، اور کونسا کام۔ اس بار کافی زیادہ 'کسٹمرز' آ رہے ہیں بس اب تم تیار ہو جاؤ۔" وہ بدستور مسکرا رہے تھے۔




"نہ جانے میڈیا والوں نے کس نیت سے یہ سب کیا لیکن اس سب کاروائی سے یہ ہوا کہ ہماری مارکیٹنگ اچھی ہوگئی ۔ ورنہ تو بے چارے لوگ ڈر ڈر کر پوچھتے پھاچھتے بڑی مشکل سے ہم تک پہنچتے تھے"۔ اُن کی مسکراہٹ گہری ہو چلی تھی۔




طفیل صاحب کی بات کچھ کچھ میری سمجھ آ رہی تھی اور میں سوچ رہا تھا کہ اب کی بار کچھ اس ترتیب و انتظام سے کام کیا جائے کہ بعد میں 'مشکل' نہ ہو۔ آخر کو یہ ایک اہم کام تھا اور اس سے بچوں کا مستقبل وابستہ تھا۔قریب قریب طفیل صاحب جیسی مسکراہٹ میرے ہونٹوں پر بھی آ چلی تھی۔












******





دسمبر 04, 2014

 اردو ادب, افسانہ, افسانہ از محمد احمد, محمد احمد, نثر 
رعنائی خیال پر پہلی نثری نظم










شعر و ادب  کی  دیگر نو دریافت  اصناف کی طرح نثری نظم  بھی اب کافی مشہور ہو گئی ہے۔ مقبول اس لئے نہیں کہوں گا کہ شعراء اور اساتذہ کی ایک کثیر تعداد اسے شاعری تسلیم ہی نہیں کرتی۔  میرا خیال ہے کہ یہ بات   ٹھیک  ہی  کہ جس شاعری میں آہنگ نہ ہو، نغمگی نہ ہو اُسے شاعری کیوں کر کہا جائے۔  معنوی اعتبار سے بہت سی  نثری نظمیں بہت اعلیٰ بھی ہوتی ہیں لیکن پھر وہی بات ہے کہ  ہوتی تو وہ "نثری" نظم  ہی ہیں۔  سو بھلا وہ کیسی نظم ہے کہ جسے اپنے  نظم ہونے کے لئے "نثری" کے سابقے کی احتیاج ہے۔ 








کبھی کبھی سوچتا ہوں کہ  اگر کسی نثری نظم کے تمام تر "قاطعِ سطور"  یعنی لائن بریکس ختم کر دیئے جائیں تو یہ کیسے پتہ چلے گا کہ یہ نثر ہے نثری نظم ۔ کیونکہ پابند نظم کو تو بحر کے اُتار چڑھاؤ کی مدد سے ٹکڑوں میں تقسیم کیا جاسکتا ہے لیکن نثری نظم میں یہ بات مکمل طور پر 'شاعر' کی صوابدید پر ہی منحصر ہوتی ہے۔ 








بہر کیف یہ تو  ادبی حلقوں کی  دیرینہ بحث ہے اور آئندہ بھی نثری نظم  کے حامیوں اور مخالفین کے باہم دست و گریباں رہنے کے امکانات روشن ہیں۔   سو اس بحث سے قطع نظر  آج پہلی بار  بلاگ پر ایک نثری نظم قارئین کے ذوقِ مطالعہ کی نذر کر رہا ہوں ۔ یہ نظم ہندوستان سے شائع ہونے والے ادبی جریدے "شب خون"  کے ایک پرانے شمارے سے لی گئی ہے اور لائقِ صد ستائش ہے۔ 








دشمن


نثری نظم












گواہوں کے بیانات سے 




ثابت ہو چکا ہے 




کہ  ملزم مذہبی کتابیں پڑھتا ہے




اور خدا پر اعتقاد رکھتا ہے




مائی لارڈ ! 




عام آدمی کی طرح نظر آنے والا




یہ شخص 




ایک عادی مجرم ہے




ایمانداری کے کئی معاملوں میں 




رنگے ہاتھوں پکڑا جا چکا ہے




کئی بار 




سچ  بولنے کی  سزا بھی پا چکا ہے




دراصل یہ ایک خطرناک مجرم ہے




جسے چسکا لگ گیا ہے




شریف اور باعزت لوگوں کی 




مخالفت کرنے 




اور حق کے لئے لڑنے کا








صادق





دسمبر 03, 2014

 اردو شاعری, شاعری, شب خون, صادق, منتخب کلام, نثری نظم 
ایلینز ۔۔۔ ممتاز مفتی










یہ  ایک انوکھے سفر کی کہانی ہے۔








آپ نے عجیب و غریب سفروں کی کہانیاں سنی ہیں ۔  سند باد کے سفر۔ الف لیلوی سفر،  گلیور کے سفر، بالشتیوں میں دیو قامتوں میں ۔








لیکن صائم کی ماں کا یہ سفر بالکل انوکھا تھا۔ وہ کبھی عازمِ سفر نہ ہوئی تھی۔  نہ ہی رختِ سفر باندھا۔ نہ ہاتھ میں لگام تھامی تھی نہ پاؤں رکاب پر رکھتا تھا۔








نہ وہ کبھی جہاز میں سوار ہوئی تھی نہ جہاز طوفان سے ٹکرایا تھا نہ وہ بہہ کر کسی انجانے جزیرے کے ساحل پر جا لگی تھی۔ پھر پتہ نہیں کیسے۔۔۔۔ اس نے آنکھیں کھولیں تو دیکھا کہ ایک ان جانی بے گانی مخلوق اس کے ارد گرد بھیڑ لگائے کھڑی اُسے یوں دیکھ رہی ہے جیسے وہ عجوبہ مخلوق ہو۔












یہ سفر اس لحاظ سے انوکھا تھا کہ اماں نے خود حرکت نہ کی تھی۔ بلکہ ایک ایلین ماحول خود بخود چل کر اس کے ارد گرد آ کھڑا ہوا تھا۔








وہ  سوچنے لگی۔۔۔! یا اللہ یہ میں کہاں آ گئی ہوں ۔ یہ کون لوگ ہیں ۔ یہ لوگ مجھے اس طرح کیوں دیکھ رہے ہیں ۔ ان ایلینز میں بہت سے چہرے مانوس سے دکھتے تھے۔  جیسے وہ اُنہیں جانتی تھی، جیسے وہ اُس کے ہم سفر رہے تھے۔  لیکن پتہ نہیں کیوں ایک نظر میں وہ مانوس دکھتے ، دوسری نظر میں ایسا لگتا جیسے بیگانہ ہوں ۔ ایلینز۔








پھر امّاں کو  اپنے آپ پر شک پڑنے لگا۔۔۔ میں کون ہوں ۔۔۔ کہاں ہوں ۔ میرا مصرف کیا ہے۔۔ کس لئے ہوں ۔ کیوں ہوں ۔








اُسے کچھ سمجھ نہ آیا۔۔۔ وہ سوچتی رہی۔  محسوس کرتی رہی۔  سوچتی رہی۔ حتیٰ کہ بیمار پڑ گئی۔ ڈاکٹر نے ٹوٹیاں لگا کر اُسے دیکھا۔










 ڈاکٹر تو صرف (
SYMPTOMS
) 
دیکھتے 
 ہیں انہیں بیماری سے دلچسپی ہے۔  انسان سے نہیں ۔  اُنہیں ابھی تک شعور نہیں ہوا کہ بیماری روح سے پھوٹتی ہے۔  ڈاکٹر بھلا کیا کہتا، بولا مریضہ کو کوئی بیماری نہیں ، صرف کمزوری ہے۔  بڑھاپا ہے۔










جس کا فکر جسم تک محدود ہو وہ کیسے سمجھے گا کہ  بڑھاپا عمر سے نہیں ہوتا بلکہ جینے کی امنگ نہ ر ہے تو اعضاء بوڑھے ہو جاتے ہیں ۔












اماں میں جینے کی اُمنگ نہ رہی تھی۔








جینے کی امنگ تبھی قائم رہتی ہے جب کوئی خواہش، کوئی خیال، کوئی اُمید ،کوئی فرد، کوئی مطمحِ نظر ، کوئی سراب آپ کو انگلی پکڑ کر بہلائے ، جینے کی اُمنگ تبھی قائم رہتی ہے جب آپ  کی اپنی حیثیت ہو۔ آپ کو احساس ہو کہ آپ کا کوئی مصرف ہے۔








کئی ایک سال سے اماں محسوس کر رہی تھی کہ اس کا کوئی مصرف نہیں رہا۔ وہ ایک فالتو ہستی ہے۔












رضائی میں پڑی  ہوئی سلوٹ میں جنبش ہوئی۔ ہڈیوں کے ایک ڈھانچے نے سر نکالا۔ بے نور  آنکھوں نے صائم کی طرف دیکھا۔  نگاہیں  صائم سے پار ہو گئیں ۔ اگر آسیہ کے لئے صائم میں کوئی مفہوم ہوتا تو یقیناً  نگاہ صائم پر رُک جاتی۔    آنکھوں میں  لگاؤ کی چمک لہراتی لیکن صائم تو عرصہ دراز سے اس کے لئے ایلین بن چکا تھا۔








صائم آسیہ کا اکلوتا بیٹا تھا جو اس وقت ماں کی چارپائی کی پائینتی پر بیٹھا ہوا تھا۔  اس وقت کمرے میں ماں اور بیٹے کے سوا کوئی نہیں تھا۔








آٹھ دن سے وہ اس کی پائینتی پر بیٹھا تھا۔  آٹھ دن سے آسیہ مر رہی تھی۔








دفعتاً اس ہڈیوں کے ڈھانچے میں تڑپ پیدا ہوئی۔ آسیہ کی مضطرب لیکن کراری آواز گونجی۔ اب کیا دیر ہے۔  اب کس کا انتظار ہے۔  تم مجھے لے جاتے کیوں نہیں ۔ اس نے ارد گرد کی فضا کو مخاطب کر کے کہا۔  آسیہ کے بات کرنے سے ایسا معلوم ہوتا تھا جیسے کمرے میں صائم کے علاوہ اور لوگ بھی موجود تھے۔








شاید روح ہو ،   ہیولے ہوں ، فرشتے ہوں ۔








آٹھ دن سے وہ آسیہ کے ارد گرد منڈلا رہے تھے۔  آٹھ دن سے وہ انہیں ڈانٹ رہی تھی۔








میرا منہ کیا تک رہے ہو۔ مجھے لے جاتے کیوں نہیں ۔ اب کیا دیر ہے۔








اس نے گھر کے باقی لوگوں سے بات کرنی چھوڑ رکھی تھی۔








گھر میں  چند ایک لوگ ہی تو تھے۔  صائم، اس کی دو نوجوان بیٹیاں سلمیٰ ستارہ ایک بیٹا سمیع  بہو اسما اور صائم کی بیوی ثمینہ۔








عرصہ دراز سے آسیہ ان سب افراد کی زندگیوں سے خارج ہو چکی تھی۔








اگرچہ ان سب کے دلوں میں بوڑھی امّاں کی بڑی عزت تھی۔ لیکن عزت تو کوئی تعلق نہیں ہوتا۔  عزت تو کوئی جذبہ نہیں ۔  عزت تو تہذیب کی ایک مصنوع ہے۔  جس طرح پلاسٹک کے پھول ہوتے ہیں ۔ اماں وہ شہد کی مکھی تھی جس کے ارد گرد پلاسٹک کے پھولوں کا باغ سجا ہوا تھا۔








صرف ایک گھرانے کو اماں سے قلبی تعلق تھا۔ وہ ڈاکٹر صولت کا گھر تھا۔  ڈاکٹر صولت اماں کے بھائی کا بیٹا تھا۔  اس کا گھر ایک جزیرہ تھا جہاں جدید دور کی آندھی  اثر انداز نہ ہوئی تھی۔ جہاں ماضی ابھی تک حال کا بہروپ دھارے آلتی پالتی مار کر بیٹھا تھا۔












ڈاکٹر صولت کا گھر واحد گھر تھا جہاں امّاں کے لئے  ایلینز نہیں بستے تھے۔  جہاں وقت کو دوام مل گیا تھا جہاں ابھی تک سنہ ١٩١٠عیسوی رائج تھی۔ جہاں بڑی امّاں کو محسوس ہوتا کہ وہ اصلی پھولوں پر بیٹھی ہے۔








 لیکن صائم کے لئے ڈاکٹر صولت کا گھر ایک 
(ODD) 
مقام تھا۔   اُسے صولت سے شکایت تھی کہ اس نے گھر کو حنوط کر رکھا ہے۔  اور اس حنوط شدہ گھر نے آسیہ کو اس قابل نہ چھوڑا کہ کہیں اور  رہ سکے۔  صولت کی نسبت صائم کا تعلق آسیہ سے کہیں زیادہ  پرانا اور گہرا تھا۔










آسیہ اور صائم نے  سال ہا سال اکھٹے مل کر دکھ سہے تھے۔  اکھٹے مل کر دکھ سہنا گہرا تعلق پیدا کر دیتا ہے۔








یہ اس زمانے کی بات ہے جب گردو  پیش ایلین نہ تھا۔ جب آسیہ اپنے دور میں زندگی بسر کر رہی تھی۔ جب لوگ اس کی بات سمجھتے تھے۔  اسے اہمیت دیتے تھے۔  جب زندگی میں اس کا ایک مقام تھا ، مفہوم تھا۔








اُن کے دکھوں کی وجہ صرف حالات کی ناسازگاری تھی۔ اس  ناسازگاری کی بنیاد ایک عام سا حادثہ تھا کہ خاوند نے دوسری شادی کر لی تھی  اور آسیہ کو ہمیشہ کے لئے گھر کی نوکرانی کی حیثیت دے دی گئی تھی۔








جس باورچی خانے میں اسے دن رات کام کرنا پڑتا تھا۔ وہاں سے اسے  اپنے اور اپنے بیٹے کے لئے طعام نہیں ملتا تھا۔ اس لئے مالک اور مالکن  کو کھانا کھلانے  کے بعد اسے اپنا چولہا جھونکنا پڑتا۔








مالک کے باورچی خانے کا ایک فائدہ ضرور تھا کہ جب وہاں بھنڈی پکتی تو آسیہ بھنڈیوں سے اتاری ہوئی ٹوپیاں لے آتی اور ان سے اپنی ہانڈی پکاتی۔ جب وہاں کریلے پکتے تو  کریلوں سے چھیلا ہوا بور  پکانے کو مل جاتا۔ نوکرانی کے بیٹے کے لئے بور کریلے تھا۔ ٹوپیاں بھنڈیاں تھیں ۔ چھلکے سبزیاں تھیں ۔








نوکرانی کے بیٹے نے بچپن میں رات کے وقت کبھی کھانا نہ کھایا تھا۔  اس لئے کہ مالک رات گئے گھر آتا تھا اور نوکرانی کو کھانا کھلانے سے پہلے چھٹی نہیں ملتی تھی۔ کھانا کھلا کر جب وہ آوٹ ہاوس پہنچتی تو بیٹا سوچکا ہوتا۔ پھر وہ چولہا جھونکتی۔  چھلکے پکاتی  اور جب ہانڈی تیار ہو جاتی تو بیٹے کو جگاتی۔  اسے کھانا کھلاتی۔








بیٹا کھا تو لیتا مگر جاگتا نہ تھا۔ اس لئے اسے یاد نہیں تھا کہ بچپن میں اس  نے کبھی رات کا کھانا کھایا ہو۔








پھر مالک کا اسٹیٹس اونچا ہو جانے پر  ایک ٹرینڈ با وردی نوکر رکھنا لازم ہو گیا۔ اس لئے آسیہ کو نکال دیا گیا۔ اور ماں بیٹا  آزاد ہو گئے۔








آزادی  نے اُنہیں نئے مسائل سے دو چار کر دیا الاؤنس بہت قلیل تھا ضروریات بڑھتی ہی چلی جا رہی ہی تھیں ۔








بڑھتی ضروریات کو پورا کرنے کے لئے ماں بیٹے کو محنت مزدوری کرنی پڑی اُنہوں نے مل کر چار پائیاں بُنیں ۔ کتابوں پر جلدیں باندھیں ۔ کاغذ کے پھول بنائے۔  پتنگ بنائے۔  دھاگا خرید کر اس پر مانجھا لگایا تاکہ دور بیچ سکیں ۔ بچوں کے کھلونے بنائے۔  آسیہ نہیں چاہتی تھی کہ اس کا بیٹا محنت مزدوری کرے۔  اس کی خواہش تھی کہ ایک سلائی مشین خریدے اور اکیلی  سلائی کا کام کرے لیکن اتنے پیسے نہ تھے۔  پھر کسی مخیر نے قرض کے طور پر ایک پرانی گھسی پٹی مشین خردی دی اور کپڑے سینے لگی۔








آسیہ ہر فن مولا عورت تھی۔ وہ ہر کام کر سکتی تھی۔  وہ ہر عام سے عام کام  میں بھی انفرادیت کی کلیاں ٹانک دیا کرتی تھی۔  انوکھے کام سوچا کرتی، انوکھی چیزیں بنایا کرتی۔ لیکن یہ اس دور کی بات  ہے جب ہاتھ کے کام کی قدر نہ تھی قیمت نہ تھی۔  ان کا باہمی تعلق بہت گہرا تھا۔ اس تعلق کے کئی رُخ تھے۔  ماں بیٹے کا تعلق، مظلومیت کا تعلق، غربت کا تعلق، مزدوری کا تعلق، دکھ کا تعلق۔












اگر  صائم علم حاصل نہ کرتا۔ اور وہ دونوں ہمیشہ کے کے لئے مزدور رہتے۔  محنت اور مشقت بھری زندگی بسر کرتے تو یہ  تعلق جوں قائم رہتا۔ لیکن علم قینچی بن کر آیا اور اس عظیم تعلق کے پُرزے اُڑا دیے۔








شاید علم دوست  اس پر احتجاج کریں اور اپنی جواز پسندی کے تحت تاویل پیش کریں کہ جو خلوص بھرے تعلق کے پُرزے اُڑا دے وہ علم نہیں ہو سکتا۔ مجھے کسی حتمی علم کا تو نہیں پتہ میں تو صرف یہ جانتا ہوں کہ جو رائج الوقت ہو  وہی علم ہوتا ہے۔  ہر دور میں رائج الوقت علم کا خصوصی رُخ ہوتا ہے۔








آسیہ کے دور میں ایمان لانا تھا۔ صائم کے دور میں شک کرنا۔  تاریخ شاہد ہے کہ علم کا رُخ ہمیشہ گرگٹ کی طرح رنگ بدلتا رہا ہے صائم کے زمانے میں عقل و خرد کا دور تھا۔ جوں جوں وہ علم حاصل کرتا گیا۔  جوں جوں عقل و خرد کی آنکھیں کھلتی گئیں توں توں جذبہ مضحکہ خیز ہوتا گیا۔ تعلقات کٹتے گئے۔








صائم کو آسیہ کے خلاف کئی ایک شکایات پیدا ہو گئیں ۔ اماں ایسے مرد سے شادی کرنے پر کیوں رضا مند ہوئی جو ایک عورت کا ہو کر نہیں رہ سکتا تھا بلکہ جسے عورت ذات سے دلچسپی تھی۔ اماں نے اپنے ہی گھر نوکرانی بن کر  رہنے کو کیوں منظور کیا۔ اماں نے ظلم کے خلاف آواز بلند کیوں نہ کی۔ اماں نے اندھی وفا شعار کو کیوں اپنائے رکھتا۔ شاید امان غم خور۔  شاید اماں ایذا پسند ہو۔








آہستہ آہستہ صائم کی نگاہ میں مظلوم اماں تسکین پسند آسیہ نظر آنے لگی۔ دکھی اماں ایذا پسندی کی لذّت سے سرشار دکھائی دینے لگی۔ یوں باہمی مظلومیت کا تعلق ٹوٹتا گیا۔   دکھ کا تعلق ٹوٹتا گیا۔ مزدوری کا تعلق  ٹوٹتا گیا۔ ایذا پسند کے لئے محنت جد و جہد نہیں ہوتی۔ دکھ دکھ نہیں ہوتا۔ بلکہ انا کی تسکین ہوتی ہے۔  بطخ کے لئے جوہڑ ہوتا ہے۔








اس عقل و دانش  بھری سوچ بچار کی وجہ سے ایک ایسا دن آیا جب دونوں کے درمیان صرف ایک تعلق باقی رہ گیا۔ بیٹے اور ماں کا تعلق۔ لیکن بیٹے اور ماں کا تعلق تو ایک عارضی تعلق ہے جو صرف اس وقت تک قائم رہتا ہے  جب تک بیٹا ماں کا محتاج ہوتا ہے وہ تو ماں کا بیٹے سے تعلق ہے جو واحد دائم تعلق ہے۔








چونکہ صائم  ماں کا محتاج نہیں رہا تھا اس لئے وہ تعلق بھی ٹوٹ چکا تھا۔  صرف برائے نام باقی تھا اس برائے نام تعلق کو ہم رسمی  طور پر احترام بھی کہتے ہیں ۔








احتراماً  صائم آٹھ روز سے امّاں کی پائنتی پہ بیٹھا تھا۔ اور آٹھ روز سے امّاں مسلسل مر رہی تھی۔








دیر تک وہ رضائی میں پڑی ہوئی سلوٹ کی طرف دیکھتا رہا۔  کوئی جنبش نہ ہوئی۔








دفعتاً اس کے ذہن میں ایک خیال اُبھرا۔ شاید اُس نے پھر سے غور سے امّاں کی طرف دیکھا۔ اس کی نگاہ میں ڈر نہیں بلکہ امید کی جھلک تھی۔ جیسے اس امید نے  آنکھوں  میں دیا روشن کر دیا ہو۔








چونکہ اماں نے منہ رضائی میں ڈھانپ رکھا تھا۔  صائم نے بیٹھے بیٹھے اندازہ لگایا کہ ماں کا دل کہاں  ہو گا۔ پھر وہ اس مقام کو ٹکٹکی باند کر دیکھتا رہا۔ دیکھتا رہا کہ حرکت ہے یا نہیں ۔








وہ مقام بالکل ساکت تھا۔








اس کے دل سے ایک ہلکی سی آواز آئی جیسے کسی نے اطمینان کا لمبا سانس لیا ہو۔








پھر ایک سرگوشی سی اُٹھی۔ اچھا  ہوا بچاری اس عذاب سے مخلصی پا گئی۔








اس کے اندر رچی بسی  ہوئی عقل بول رہی تھی۔








پتہ نہیں کبھی کبھی وہ سرگوشیوں میں کیوں بولتی تھی۔ ایسے کیوں بولتی تھی جیسے وہ احساسِ  گناہ  سے بھیگی بھیگی ہو۔








اس کے اندر رچی بسی عقل تو گھر کی ملکہ تھی۔ عرصہ دراز سے گھر پر اس کا راج تھا پھر وہ سرگوشیوں میں بات کیوں کرتی تھی۔ کس  سے ڈرتی تھی۔ صائم کے دل میں وہ کون تھا جس کے ڈر سے سہم جاتی۔ شرمسار ہو جاتی۔ ندامت سے بھیگ جاتی اس کے آواز پر  زیرِ لبی  ہو کر رہ جاتی۔








صائم کو تو اپنی عقل پر ناز تھا۔ وہ اپنے آپ کو دانشور سمجھتا تھا۔ محفلوں میں جان بوجھ کر بلند آواز میں ایسے ادراکی نقطے بیان کرنے کا عادی تھا جو دوسروں کو چونکا دیں ۔








محفلوں کی بات چھوڑیے۔  اس نے کئی بار اپنی عقل وہ دانش کے بل بوتے پر ماں سے کہہ دیا تھا اماں جب تم مرو گی تو میں دیگیں چڑھاؤں گا۔ غریبوں کو کھانا بانٹوں گا۔ شکرانے کے نفل پڑھوں گا کہ یا اللہ تیرا بڑا احسان ہے کہ تو نے میری ماں کو اتنی لمبی عمر  دی اور ماں کے ساتھ اتنی دیر اکھٹے رہنے کا موقع عطا کیا۔ اور اماں میں گھر والوں سے کہہ دوں گا کہ میری ماں کے مرنے پر کوئی نہ روئے۔  کوئی  بین نہ کرے۔  رونا اور بین کرنا تو ناشکری کی مترادف ہے۔








آسیہ کی عمر 95 سال کی تھی۔ صائم سمجھتا تھا کہ ساٹھ ستر سال کے بعد موت زحمت بن جاتی ہے۔








صائم خود ستر سال کا ہو چکا تھا خود اس کے اپنے ارد گرد ایلین ماحول قائم ہو چکا تھا۔ اس کے اپنی بیٹیاں سلمیٰ اور ستارہ اس کے خیالات اور احساسات سے بیگانہ تھیں بالکل ایسے ہی جیسے وہ خود ماضی میں اماں سے بے گانہ ہوا تھا۔








اماں سے ایلین بننے کی بات تو سمجھ آتی ہے۔  اماں جدید تعلیم سے آراستہ نہیں تھی۔








لیکن سلمیٰ اور ستارہ کے ایلین بننے کی بات سمجھ میں نہیں آتی تھی۔ صائم کا ماں سے تعلق تو علم نے کاٹا تھا۔ لیکن اولاد سے کٹنے کی ذمہ داری کس پر تھی۔








اس ڈر کے مارے کہ اس کے اپنے بچے اس سے کٹ نہ جائیں وہ مسلسل علم حاصل کرتا رہا تھا۔ رائج الوقت علم  زمانے کے ساتھ ساتھ چلتا رہا تھا  کہ پیچھے نہ رہ جائے۔  پھر بھی وہ پیچھے رہ  گیا تھا۔ کیوں ؟








اس مسئلے پر وہ سوچتا رہا تھا۔ سوچتا رہا تھا۔  ایک بات تو یقینی تھی کہ وہ بے علمی کی وجہ سے پیچھے  نہیں رہا تھا۔ دانش کی وجہ سے پیچھے نہیں رہا تھا۔ نئے فکر سے ناواقفیت کی وجہ سے پیچھے نہیں رہا تھا۔ صائم نے کبھی نہ سوچا تھا کہ وہ علم ہی کی وجہ سے پیچھے رہ گیا تھا۔ شاید نئی نسل علم و دانش چھوڑ کر پھر سے جذبے کے پیچھے چل پڑی تھی یہ سوچے بغیر کہ جذبہ تو راستہ ہوتا ہے منزل نہیں ۔








منزل کیسی۔   ان کے جذبے کا تو کوئی رُخ ہی نہ تھا۔ صرف شدت ہی شدت تھی۔ ہانڈی آگ پر چڑھی تھی مگر ہانڈی میں تھا کیا؟ سوچ سوچ  کر وہ ہار گیا مگر سمجھ کچھ بھی نہ آیا تھا۔








مثلاً سلمیٰ کو فلم اس لئے پسند آتی کہ اس میں کوئی خاص اداکار ہوتا۔ اگر وہ اداکار ہوتا تو سب کچھ آپ ہی آپ ہو جاتا۔  فلم کی کہانی عمدہ ہو جاتی۔ فوٹو گرافی شاندار ہو جاتی۔ مکالمے چست ہو جاتے۔








ستارہ کو ٹی وی سیریز اس لئے ناپسند ہوتی  کہ اس میں کام کرنے والی کسی ایکسٹرا عورت کی شکل و صورت ایسی ہوتی   کہ دیکھ کر اس ے گھن آتی۔








سلمیٰ سمجھتی کہ کالج کی فلاں پروفیسر اس قدر عمدہ پڑھاتی ہے کہ ایک ایک لفظ دل نشین ہو جاتا ہے۔  اس لئے کہ  وہ بڑی پیاری ہے۔  کتنی پیاری ہے وہ۔  سلمیٰ یہ تسلیم کرنے کے لئے تیار نہ تھی کہ کوئی بد شکل پروفیسر اچھا پڑھا سکتی ہے۔








ستارہ سمجھتی تھی کہ فلاں مضمون اس لئے اچھا ہے کہ فیشن ایبل سرکلز میں اس کا ذکر رہتا ہے اور فلاں مضمون اس لئے بُرا ہے کہ اس میں دقیانوسی سوچیں بھری پڑی ہیں ۔








اتفاقاً صائم نے دروازے کی طرف دیکھا۔ دروازے میں سلمیٰ کھڑی تھی۔ بال لٹک رہے تھے چہرا ستا ہوا تھا۔ سر دروازے کی چوکھٹ سے لگا ہو ا تھا۔  ٹکٹکی باندھے وہ آسیہ کی طرف دیکھ رہی تھی۔








سلمیٰ حزن و ملال کی تصویر بنی کھڑی تھی۔








گھر کے سارے افراد حزن و ملال سے بھرے ہوئے تھے۔  سارا ماحول حزن و ملال سے  بوجھل ہو رہا تھا۔








اس لئے نہیں کہ ماں یا دادی اماں مر رہی تھی۔








بلکہ اس لئے کہ گھر میں موت گھس آئی تھی چاروں طرف منڈلا رہی تھی۔ سارا گھر موت سے یوں لبالب بھرا ہوا تھا جیسے انار دانوں سے  ہوتا ہے۔








ان  جانے میں گھر کا ہر فرد آرزو مند تھا کہ وہ بوجھ اٹھ جائے۔  بوجھل بورڈم دور  ہو جائے۔  گھر کا موڈ بحال ہو جائے۔  چاہے بوڑھی اماں پر کچھ بیت جائے۔








سلمیٰ نے اشارے سے پوچھا کہ بڑی اماں کا کیا حال ہے۔








صائم نے مایوسی میں سر ہلا دیا۔ سلمیٰ کی اداسی اور گہری ہو گئی۔ سر ڈھلک گیا ، بال لٹکنے لگے اور ساتھ ہی آنکھوں میں اُمید کی کرن ناچنے لگی۔








سلمیٰ ایک جذباتی لڑکی  تھی۔ اسے آسیہ سے بڑی محبت تھ لیکن کیا کرتی، اپنی مصروفیتوں کی وجہ سے مجبور تھی۔ اس کی چہیتی سہیلی شانی کے بیاہ کو صرف آٹھ دن باقی رہ گئے تھے۔  اس نے شانی سے وعدہ کر رکھا تھا کہ اس کے بیاہ پر ملتان آئے گی۔ وہ چاہتی تھی کہ چاہے کچھ ہو جائے لیکن اس کے ملتان جانے میں رخنہ نہ پڑے اور اگر اماں یونہی پڑی رہی تو وہ ملتان نہیں جا سکے گی۔








پہلے ہی اماں کی بیماری کی وجہ سے سلمیٰ کی ساری روٹین تباہ ہو چکی تھی۔








مثلاً فون ہی لیجے۔








فون اس برامدے میں فکس کیا ہوا تھا جو امّاں کے کمرے سے ملحق تھا۔ امّاں کی وجہ سے سلمیٰ فون کو آزادانہ طور پر استعمال نہیں کر سکتی تھی۔








پہلے تو عادی طور پر وہ ہر آنے والی کال کو بڑے شوق سے موصول کیا کرتی تھی۔








ان کالوں  میں زیادہ تر رونگ نمبر ہوتے تھے وہ ان رونگ نمبروں کو بڑے نخرے سے جھاڑ پلا دیا کرتی۔ یا بڑے تہذیب یافتہ  انداز سے رونگ نمبر کا مذاق اُڑا دیتی۔








خاص سہیلیوں کے علاوہ سلمیٰ کو کسی خاص رائٹ یا رونگ نمبر سے دلچسپی نہیں تھی۔ لیکن رونگ نمبر کو کاٹنے میں کتنا مزا آتا تھا۔








واٹ فن۔۔۔ اظہار لگاؤ کے جواب میں اظہارِ  بے نیازی میں کتنی لذت ہوتی ہے۔








اماں کی بیماری کی وجہ سے وہ سہیلیوں سے بھی بات نہیں کر سکتی تھی۔ پہلے تو وہ  فون پر گھنٹوں  باتیں کیا کرتی تھی۔ پتہ نہیں کیا باتیں کرتی تھی۔ پاس کھڑے شخص کے بھی کچھ پلے نہیں پڑتا تھا۔








فون پر وہ لمبے لمبے وقفوں کے بعد ایک ایک لفظ بولتی رہتی۔ اچھا۔ کیوں ۔ بور۔ موڈ نہیں ۔  وہ کیسے۔  ایسے  الفاظ یا پھر خالی ہنس دیتی۔ چھوٹی ہنسی لمبی ہنسی۔ مہذب ہنسی جس میں ہنسی نہ ہوتی البتّہ آواز کے زیرو بم میں جاذبیت ضروری ہوتی ہے۔








سلمیٰ کے لئے امّاں کی صحت یا بیماری اہم نہ تھے۔  اہم بات تو یہ تھی کہ اس کی روز مرّہ بحال ہو جائے۔








ستارہ کو بھی  اماں سے بڑا لگاؤ تھا لیکن وہ بھی مجبور تھی۔








ستارہ نے اپنی تمام تر اہمیت کا انحصار ہر امتحان میں کلاس میں فرسٹ آنے پر رکھا ہوا تھا۔ امّاں کی بیماری کی وجہ سے سارے گھر پر جو بوجھ پڑا ہوا تھا۔  وہ اس کی پڑھائی میں مخل ہو رہا تھا۔  اسے فکر لگ گئی تھی  کہ کہیں رابعہ اُس کی پوزیشن نہ ہتھیا لے۔








رابعہ وہ بدصورت  بھدی لڑکی تھی جو رٹا لگا لگا کر ہر امتحان میں اس کے پیچھے پیچھے چڑیل کی طرح لگی ہوئی تھی اور ہر بار سیکنڈ آتی تھی۔  کہیں وہ چڑیل میری جگہ نہ لے لے۔   ستارہ کو صرف یہی  ایک فکر لگا رہتا تھا۔  ہے اللہ اماں کی بیماری کیا مصیبت ہے۔  اس مصیبت سے کب جان چھٹے گی اس اس بات پر غصہ آتا تھا کہ امّاں ڈاکٹر کا علاج کیوں نہیں  کراتی۔








ستارہ کی بات سچی تھی۔   عرصہ دراز سے اماں نے فیصلہ کر رکھا تھا کہ وہ علاج نہیں کرائے گی۔ اسے ڈاکٹروں پر اعتماد نہیں تھا۔








اب کیا حال ہے۔  صائم کی بیوی ثمینہ نے کمرے میں داخل ہو کر پوچھا۔








صائم نے مایوسی میں سر ہلا دیا۔








ثمینہ چار پائی پر بیٹھ گئی وہ حزن و ملالی سے نُچڑ رہی تھی۔








ثمینہ اور آسیہ کے مابین خدا ترسی کے سوا کوئی تعلق نہ تھا۔ ثمینہ ایک مذہبی عورت تھی مذہب اس کے صرف خوفِ خدا تھا۔  وہ بیچاری خود اس گھر میں اکیلی تھی۔ وہ خود ایلینز میں گھری ہوئی تھی۔ وہ کر ہی کیا سکتی تھی۔








اگرچہ آسیہ اور ثمینہ کا ساس بہو کا رشتہ تھا لیکن وہ رشتہ ہمیشہ برائے نام رہا تھا۔ سارا قصور آسیہ کا تھا۔ اگر وہ حکم چلانا  جانتی تو ساس کا مرتبہ حاصل کر لیتی۔ لیکن وہ تو ازل سے حکم بجا لانا جانتی تھی۔ چوکی پر بیٹھ کر حکم چلانا اُس کے بس کا روگ نہیں تھا۔  اس لئے بیتے کے گھر میں اس کی کوئی حیثیت قائم نہ ہو سکی تھی۔  کیسے ہوتی خود بیٹے نے اسے قائم نہ ہونے دیا تھا۔  جب بھی اماں  دل کی بات کرتی تو صائم عقل و دانش کی قینچی سے اسے کاٹ دیتا۔ اماں تم نہیں سمجھتی۔








بیٹے کے گھر سے ماں کا صرف ایک تعلق تھا۔








آسیہ میں خدمت اور کام کا جذبہ اس قدر گھر کر چکا تھا کہ جس گھر میں وہ جا کر ٹھہرتی اس گھرے کے چھوٹے چھوٹے کام شروع کر دیتی۔ ٹوٹی ہوئی چیزیں جوڑ دیتی۔  صوفوں کے کپڑے دھو کر پھر سے چڑھا دیتی۔ پردے رنگ کر کے نئے بنا دیتی۔ ٹوٹے ہوئے سوٹ کیس مرمت کر دیتی۔ پُرانے کپڑوں کو جوڑ کر ٹی کوزیاں بناتی، رضائی کے ابرے تیار کرتی۔ میز پوش تکیے کے غلاف اور کیا۔








آسیہ کی اس عادت کی وجہ سے  لوگ اس کی قدر کرتے تھے۔








بیٹے کے گھر سے ماں کا بس یہی ایک تعلق تھا اسی واسطے ثمینہ اسے عزیز رکھتی تھی۔








کسی نے کبھی نہ سوچا تھا کہ تعلق تو نہیں ۔  یہ تو مفاد ہے۔  بہر طور ثمینہ کا حزن و ملال دلی تھا۔ کیونکہ وہ خدا ترس عورت تھی۔








کیوں ابا۔ سمیع نے داخل ہو کر پوچھا کیا حال ہے اماں کا۔








ویسا ہی ہے۔  صائم نے کہا۔








اوہ۔۔۔ سمیع خاموش ہو گیا۔








کچھ دیر کمرے پر خاموشی طاری رہی۔








اماں کو ضرور دوا کھانی چاہیے۔  سمیع بولا۔








ہاں ۔۔ صائم نے کہا۔ لیکن اماں مانے بھی۔








ہمیں ایسا محسوس ہوتا ہے جیسے ہم امّاں کے لئے کچھ نہیں کر رہے۔  سمیع نے کہا۔








ہاں ۔








ایک فیلنگ آف گلٹ ہے۔  سمیع گویا اپنے آپ سے کہہ رہا تھا۔








سمیع ازلی طور پر مشنری کارکن تھا۔ اس کے لئے دفتر دفتر نہ تھا بلکہ مقصدِ حیات تھا۔ کام اس کی زندگی کا مرکز تھا  اور یہ مرکز پھیل کر سارے دائرے پر محیط ہو چکا تھا۔ باقی تمام رشتے اور تعلق لگاؤ سمٹ سمٹا کر دائرے کی لکیر پر یوں کھڑے تھے جیسے اوور لوڈڈ بس میں مسافر پائیدان پر لٹکے ہوتے ہیں ۔








اوہ ! سمیع چونکا۔  مجھے تو جانا ہے۔  دفتر میں فنکشن شروع ہو چکا ہو گا۔ ابو میں واپسی پر ڈاکٹر لے آؤں اس نے یوں کہا جیسے  صرف ڈاکٹر لے آنے سے  امّاں سے تعلق استوار  ہو جائے گا۔ سنس آف گلٹ دور ہو جائے گا۔








اماں سے پوچھ لو۔ صائم نے کہا۔








اماں ۔  اماں جی۔ سمیع نے آواز دی۔








اماں نے کوئی جواب نہ دیا۔








پھر سمیع گھوم کر  اماں کے سرہانے کی طرف جا کھڑا ہوا۔ اس نے اماں کے منہ سے رضائی اتار دی۔








او۔  وہ زیرِ لب چلّایا۔ اماں تو۔  اماں تو۔۔








کیا کہا۔۔ کئی ایک چیخیں گونجیں ۔








اماں گزر گئیں کیا۔








ہائے اللہ۔۔۔۔ اماں چلی گئیں ۔








پڑوس والے کہتے ہیں کہ صائم کے گھر سے چیخوں کی آوازیں بلند ہوئیں ۔








کچھ لوگ کہتے ہیں ۔ نہیں چیخیں نہیں وہ تو بگڑے ہوئے قہقہوں کی آوازیں تھیں ۔








——–








میں نے وہ آوازیں نہیں سُنیں ۔ لیکن میں محسوس کرتا ہوں جیسے صائم کی ماں مری نہیں بلکہ صائم کے گھرے سے منتقل ہو کر میری مان بن کر میرے گھر آ بیٹھی ہے۔  جیسے یہ  کہانی صائم کی ماں کی نہیں بلکہ میری ماں کی  ہے۔  شاید تمھاری ماں کی ہو۔ ہم سب کی ماؤں کی ہو۔ مجھے ایسا لگتا ہے جیسے وہ گھر گھر بیٹھی ہے اور اس کے ارد گرد ایلینز یوں ناچ رہے ہیں جیسے وحشی قربانی کرنے سے پہلے   بَلی کے گرد ناچتے ہیں ۔








بشکریہ :
 سہ ماہی سمت





اکتوبر 23, 2014

 اردو ادب, افسانہ, ممتاز مفتی, منتخب افسانے, نثر 
غزل ۔ کچھ نہیں آفتاب، روزن ہے ۔ محمد احمد






غزل








کچھ نہیں آفتاب، روزن ہے




ساتھ والا مکان روشن ہے








یہ ستارے چہکتے ہیں کتنے




آسماں کیا کسی کا آنگن ہے؟








چاندنی ہے سفیر سورج کی




چاند تو ظلمتوں کا مدفن ہے








آگ ہے کوہسار کے نیچے




برف تو پیرہن ہے، اچکن ہے








دائمی زندگی کی ہے ضامن




یہ فنا جو بقا کی دشمن ہے








یاد تارِ نفس پہ چڑیا ہے




وحشتوں کا شمار دھڑکن ہے








بھیگتا ہوں تمھاری یادوں میں




خط تمھارا مجھے تو ساون ہے








دیکھتا ہوں بچھڑنے والوں کو




خواب گویا کہ دور درشن ہے








نخلِ گُل ہو کسی کا مجھ کو کیا




مجھ کو تو خار و خس ہی گلشن ہے








تک رہا ہوں جہاں کو حیرت سے




مجھ میں جاگا یہ کیسا بچپن ہے








آپ مجھ کو ہی ڈھونڈتے ہوں گے




سب سے پتلی مری ہی گردن ہے








ہنس دیے میری بات سن کر وہ




مُسکرا کر کہا کہ بچپن ہے








احمدؔ اپنی مثال آپ ہوں میں




ہاں مِرا شعر، میرا درپن ہے








محمد احمدؔ









اکتوبر 13, 2014

 شاعری, غزل, غزلیات, محمد احمد, محمد احمد کی غزل, میری شاعری 
غزل ۔ ٹوٹے ہوئے دیے کو سنسان شب میں رکھا ۔ محمد احمدؔ






غزل








ٹوٹے ہوئے دیے کو سنسان شب میں رکھا




اُس پر مری زُباں کو حدِّ ادب میں رکھا








کس نے سکھایا سائل کو بھوک کا ترانہ




پھر کس نے لاکے کاسہ دستِ طلب میں رکھا








مفلس کی چھت کے نیچے کمھلا گئے ہیں بچّے




پھولوں کو لا کے کس نے چشمِ غضب میں رکھا








پروردگار نے تو تقویٰ کی بات کی تھی




تم نے فضیلتوں کو نام و نسب میں رکھا








دراصل تم سے مل کر میں خود سے مل سکوں گا




بس ایک ہی سبب ہے دار السبب میں رکھا








بس دل کی انجمن ہے ، یادوں کے نسترن ہیں




اب اور کیا ہے باقی ، اس جاں بہ لب میں رکھا








احمدؔ میں بات دل کی کہتا تو کس سے کہتا




نغمہ سکوت کا تھا شور و شغب میں رکھا








محمد احمدؔ​





ستمبر 29, 2014

 اردو شاعری, شاعری, غزل, غزلیات, محمد احمد, محمد احمد کی غزل, میری شاعری 
بے دِلی کیا یونہی دن گزر جائیں گے ۔ جون ایلیا






غزل








بے دِلی کیا یونہی دن گزر جائیں گے




صرف زندہ رہے ہم تو مر جائیں گے








رقص ہے رنگ پر رنگ ہم رقص ہیں




سب بچھڑ جائیں گے سب بکھر جائیں گے








یہ خراباتیانِ خردِ باختہ




صبح ہوتے ہی سب کام پر جائیں گے








کتنی دلکش ہو تم کتنا دل جُو ہوں میں




کیا ستم ہے کہ ہم لوگ مر جائیں گے








ہے غنیمت کہ اسرار ہستی سے ہم




بے خبر آئے ہیں بے خبر جائیں گے








جونؔ ایلیا









ستمبر 08, 2014

 اردو شاعری, جون ایلیا, شاعری, غزل, غزلیات, منتخب کلام, میری پسند 
مختصر نظم ۔۔۔ نیا دور، نئے طور ۔۔۔ محمد احمدؔ






نیا دور، نئے طور








یہ نیا زمانہ ہے




اس نئے زمانے میں




اب وہ سب نہیں ہوتا




وہ جو پہلے ہوتا تھا




پہلے دو فریقوں میں




ایک جھوٹا ہوتا تھا








محمد احمدؔ





ستمبر 01, 2014

 محمد احمد, محمد احمد کی نظم, مختصر نظم, میری شاعری, نظم 
زمیں زادے چلو باتیں کریں شہرِ تمنا کی 






نظم








زمیں زادے چلو باتیں کریں شہرِ تمنا کی 




یہاں تو شام سے پہلے ہی سورج ڈوب جاتا ہے




یہاں ہر خواب سے پہلے ہی نیندیں چونک اُٹھتی ہیں




بہاریں یوں گزرتی ہیں کہ جیسے وقت سے ان کی کوئی ازلی  عداوت ہو




کوئی بادل نہیں رُکتا، ہوائیں بے مروت ہیں




ہوئی صدیاں کے آنکھوں میں کوئی سورج نہیں چمکا




کوئی شبنم نہیں اُتری،  کوئی موتی نہیں دمکا




چلو یہ تو ہماری کم نگاہی کی سزا ٹھہری




مگر ہم خواب نہ دیکھیں تو نیندیں بے ثمر اپنی




سماعت بے خبر اپنی، سزا  نا معتبر اپنی








زمیں زادے چلو باتیں کریں شہرِ تمنا کی




یہ باتیں جو سُلگتی ہیں مگر کرنیں نہیں بنتیں




انہیں روشن اگر کر پاؤ تو کتنے سخی  ٹھہرو




مگر کیا  کر سکو گے تم؟  مگر کیا کرسکیں گے ہم




کہ ہم اس شہر میں بے خواب راتوں کے حوالے ہیں




زمیں زادے  زمیں پر بسنے، والے تھکنے والے ہیں








شاعر :   نا معلوم




بہ شکریہ "یہ شام شام زندگی" برائے
 رومن ورژن





اگست 29, 2014

 اردو شاعری, شاعری, منتخب کلام, میری پسند, نظم 
کچھ خانماں برباد تو سائے میں کھڑے ہیں ۔ رسا چغتائی






غزل








کچھ خانماں برباد تو سائے میں کھڑے ہیں




اس دور کے انساں سے تو یہ پیڑ بھلے ہیں








چیونٹی کی طرح رینگتے لمحوں کو نہ دیکھو




اے ہمسفرو! رات ہے اور کوس کڑے ہیں








پتھر ہیں تو رستےسے ہٹا کیوں نہیں دیتے




رہرو ہیں تو کیوں صورتِ دیوار کھڑے ہیں








میں، ہیچ سخن، ہیچ مداں، ہیچ عبارت




کہتا یوں تو کہتے ہیں کہ الفاظ بڑے ہیں






تاریخ بتائے گی کہ ہم اہلِ قلم ہی




آزادئ انساں کے لیے جنگ لڑے ہیں






رسا چغتائی





اگست 26, 2014

 اردو شاعری, رسا چغتائی, شاعری, غزل, غزلیات, منتخب کلام 
الگ تھلگ رہے کبھی، کبھی سبھی کے ہو گئے






غزل










الگ تھلگ رہے کبھی، کبھی سبھی کے ہو گئے




جنوں کا ہاتھ چُھٹ گیا تو بے حسی کے ہو گئے








طلب کی آنچ کیا بجھی، بدن ہی راکھ ہو گیا




ہوا کے ہاتھ کیا لگے، گلی گلی کے ہو گئے








بہت دنوں بسی رہی تری مہک خیال میں




بہت دنوں تلک ترے خیال ہی کے ہوگئے






چراغِ شام بجھ گیا تو دل کے داغ جل اُٹھے




پھر ایسی روشنی ہوئی کہ روشنی کے ہو گئے






سخن پری نے ہجر کو بھی شامِ وصل کر دیا




تری طلب سِوا ہوئی تو شاعری کے ہوگئے








محمد احمدؔ​





اگست 23, 2014

 اردو شاعری, شاعری, غزل, غزلیات, محمد احمد, محمد احمد کی غزل, میری شاعری 
نظم ۔۔۔ میں اور تو ۔۔۔ احمد فرازؔ










روز جب دھوپ پہاڑوں سے اترنے لگتی




کوئی گھٹتا ہوا بڑھتا ہوا بے کل سایہ




ایک دیوار سے کہتا کہ میرے ساتھ چلو




اور زنجیرِ رفاقت سے گریزاں دیوار




اپنے پندار کے نشے میں سدا ایستادہ




خواہشِ ہمدمِ دیرینہ پہ ہنس دیتی تھی




کون دیوار کسی سائے کے ہمراہ چلی




کون دیوار ہمیشہ مگر ایستادہ رہی




وقت دیوار کا ساتھی ہے نہ سائے کا رفیق




اور اب سنگ و گل و خشت کے ملبے کے تلے




اسی دیوار کا پندار ہے ریزہ ریزہ




دھوپ نکلی ہے مگر جانے کہاں ہے سایہ








احمد فرازؔ





اگست 18, 2014

 احمد فراز, سدا بہار نظمیں, شاعری, منتخب کلام, میری پسند, نظم 
دوکان رمضان ۔ تضمین از محمد احمدؔ






دوکان رمضان




(تضمین)








تحائف شو میں رمضاں کے، بلا تمہید ہی برسے




بڑھا کر ہاتھ جھپٹو، مانگ لو کچھ التجا کرکے








لیاقت کا تو کوئی کام ہی کیا شو میں عامر کے




کوئز شو ہے مگر تحفہ ملے گا رقص بھی کرکے








یہ دل میں ٹھان لو کہ لے مریں گے اک نہ اک بائک




فہد کے شو سے مل جائے، بھلے جمشید کے در سے








تلوکا ایک ڈبہ کار تک لے جا بھی سکتا ہے




اگر مکھن نہیں تو گھی لگاؤ خوب بھر بھر کے








اگر بائک نہیں تو ایک دو کُرتے ہی مل جائیں




ذرا دستِ سوال اونچا اُٹھاؤ ، دستِ بر تر سے








تقاضہ وقت کا سمجھو کہ عزت آنی جانی ہے




بچا کر عزتِ نفس اب کوئی کیوں ہر گھڑی ترسے








تجارت کی زکواۃ اب دے رہے ہیں تاجر و زرگر




رکھو پاؤں میں اینکر کے ،اُتارو پگڑیاں سر سے








میں کُڑھتا ہوں کہ میرے لوگ ایسے ہو گئے کیونکر




"حمیّت نام تھا جس کا گئی تیمور کے گھر سے"








محمد احمدؔ









جولائی 25, 2014

 تضمین, شاعری, محمد احمد, مزاحیہ کلام, میری شاعری 
تضمین بر کلامِ حضرتِ ولی دکنی - ظریفانہ کلام






حضرتِ ولی دکنی کا یہ مشہور و معروف شعر تو آپ نے سُنا ہی ہوگا۔








راہِ مضمونِ تازہ بند نہیں




تا قیامت کھلا ہے بابِ سخن








خاکسار کی جانب سے اس کے دونوں مصرعوں پر (ظریفانہ) تضمین پیش ہے۔ 


اُمید ہے احباب کو پسند آئے گی۔ 








وہ جو شادی سے پہلے کہتا تھا 




اُس کو یکسانیت پسند نہیں




اُس کی بیوی نے کر دیا ثابت




"راہِ مضمونِ تازہ بند نہیں"












کچھ تو کہیے وہ اُس سے کہتا تھا​




لفظ مہکیں، کھُلے کتابِ سخن​




اُس کو شادی کے بعد علم ہوا​




"تا قیامت کھُلا ہے بابِ سخن"​










محمد احمدؔ







جولائی 10, 2014

 تضمین, ظریفانہ کلام, محمد احمد, محمد احمد کا ظریفانہ کلام, مزاحیہ کلام, میری شاعری, ولی دکنی 
نظم : منظر سے پس منظر تک










کھڑکی پر مہتاب ٹکا تھا




رات سنہری تھی




اور دیوار پہ ساعت گنتی




سَوئی سَوئی گھڑی کی سُوئی




چلتے چلتے سمت گنوا کر غلطاں پیچاں تھی




میں بھی خود سے آنکھ چُرا کر




اپنے حال سے ہاتھ چھڑا کر




برسوں کو فرسنگ بنا کر




جانے کتنی دور چلا تھا 




جانے کس کو ڈھونڈ رہا تھا




دھندلے دھندلے چہرے کیسے رنگ رنگیلے تھے




پیلے پیلے پھول تھے، آنچل نیلے نیلے تھے




کیا چمکیلی آنکھیں ، کیسے خواب سجیلے تھے




لیکن آنکھیں نم تھیں، منظر سِیلے سیلے تھے




اک چہرہ تھا روشن جیسے چاند گھٹاؤں میں




اک مسکان تھی جیسے بکھریں رنگ فضاؤں میں




منظر منظر تکتا جاتا ، چلتا جاتا میں




اِ س منظر سے اُس منظر تک بڑھتا جاتا میں




اک تصویر کو رُک کر دیکھا ، رُک نہیں پایا میں




اِس کھڑکی سے اُس آنگن تک جھُک نہیں پایا میں




جیسے اُس شب چلتے رہنا قسمت ٹھیری تھی




میرے تعاقب میں 




یادوں کی پچھل پیری تھی








محمد احمدؔ





جون 21, 2014

 محمد احمد, محمد احمد کی نظم, میری شاعری, نظم 
​ہے جس کے ہاتھ میں پتھر اُسے گماں بھی نہیں​ ۔ جمال احسانی






غزل










​ہے جس کے ہاتھ میں پتھر اُسے گماں بھی نہیں​




کہ فکرِ آئینہء جسم و جاں، یہاں بھی نہیں​




​




جو بات تیری نظر میں ہے اور مرے دل میں​




اگر زباں پہ نہ آئے تو رائیگاں بھی نہیں​




​




اب اُس نے وقت نکالا ہے حال سُننے کو​




بیان کرنے کو جب کوئی داستاں بھی نہیں​




​




وہ دل سے سرسری گزرا، کرم کیا اُس نے​




کہ رہنے کا متحمل تو یہ مکاں بھی نہیں​




​




زمین پیروں سے نکلی تو یہ ہوا معلوم​




ہمارے سر پہ کئی دن سے آسماں بھی نہیں​




​




سفر میں چلتے نہیں عام زندگی کے اُصول​




وہ ہم قدم ہے مرا جو مزاج داں بھی نہیں​




​




نہیں پسند کوئی بے توجہی اُس کو ​




اور اپنے چاہنے والوں پہ مہرباں بھی نہیں​




​




مرے ہی گھر میں اندھیرا نہیں ہے صرف جمالؔ​




کوئی چراغ فروزاں کسی کے ہاں بھی نہیں​




​






جمالؔ احسانی







جون 17, 2014

 اردو شاعری, جمال احسانی, شاعری, غزل, غزلیات, منتخب کلام 
ہم صحرا ہیں اور جل تھل ہیں، ہیں دریا اور پایاب ہیں ہم








غزل




خاکسار کی ایک طرحی غزل










ہم اپنی حقیقت کس سے کہیں، ہیں پیاسے کہ سیراب ہیں ہم




ہم صحرا ہیں اور جل تھل ہیں، ہیں دریا اور پایاب ہیں ہم








اب غم کوئی، نہ سرشاری، بس چلنے کی ہے تیاری




اب دھوپ ہے پھیلی آنگن میں، اور کچی نیند کے خواب ہیں ہم








ہاں شمعِ تمنّا بجھ بھی گئی، اب دل تِیرہ، تاریک بہت




اب حدّتِ غم، نہ جوشِ جنوں، اے دشتِ طلب! برفاب ہیں ہم








یہ تنہائی، یہ خاموشی، تارا بھی نہیں اِس شام کوئی




کچھ داغ سمیٹے سینے میں، تنہا تنہا مہتاب ہیں ہم








ہم جس میں ڈوب کے اُبھرے ہیں، وہ دریا کیسا دریا تھا؟




یہ کیسا اُفق ہے جس کی اتھاہ گہرائی میں غرقاب ہیں ہم








ہم مثلِ شرر ہیں ، جگنو ہیں، ہم تِیرہ شب کے آنسو ہیں




ہم نجمِ سحر، ہم رشکِ قمر، ہاں ہر صورت شب تاب ہیں ہم








اک حزن و ملال کا سیلِ بلا، سب خواب بہا کر لے بھی گیا




پھر پھول کھلے من آنگن میں، پھر دیکھ ہمیں شاداب ہیں ہم








لاکھوں ہم جیسے ملتے ہیں،  نایاب نہیں ہیں ہم احمدؔ




ہاں اُن کے لئے، جو دل سے ملے، وہ جانتے ہیں، کمیاب ہیں ہم








محمد احمدؔ









جون 09, 2014

 اردو شاعری, شاعری, غزل, غزلیات, محمد احمد, محمد احمد کی غزل, میری شاعری 
افسانہ   :  جامِ سفال








جامِ سفال




محمد احمدؔ​






شاید کوئی اور دن ہوتا تو حنیف بس میں بیٹھا سو رہا ہوتا۔لیکن قسمت سے دو چھٹیاں ایک ساتھ آ گئیں تھیں ۔ پہلا دن تو کچھ گھومنے پھرنے میں گزر گیا ، دوسرا پورا دن اُس نے تقریباً سوتے جاگتے گزارا ۔ آج بس میں وہ ہشاش بشاش بیٹھا تھا اور بس کی کھڑکی سے لگا باہر کے نظارے دیکھ رہا تھا۔ باہر کے مناظر وہی روز والے تھے۔ وہی افرا تفری، وہی لوگوں کی بے چینی اور ایک دوسرے سے آگے نکل جانے کی ان تھک دوڑ ۔








اُس کی سیٹ کے بالکل سامنے بس میں وہ جنگلہ لگا ہوا تھا جو بس کے زنانہ اور مردانہ حصے میں حدِ فاصل کا کام کرتا تھا ۔ صنفِ نازک کے لئے مختص حصے میں اس وقت صرف دو خواتین موجود تھیں۔ ایک کچھ عمر رسیدہ سیاہ برقعے میں ملبوس ، اور دوسری ایک نوجوان لڑکی۔ حنیف بے خیالی میں لڑکی کا جائزہ لینے لگا۔ وہ ایک عام سی لڑکی تھی، جو شاید اپنے موبائل میں کوئی گیم کھیل رہی تھی ۔ رنگت مناسب تھی اور ناک نقشہ بھی ٹھیک ہی تھا ۔ اُسے پہلی نظر میں وہ لڑکی اچھی لگی۔ شاید وہ لڑکی واقعی اچھی تھی یا پھر یہ جاذبیت محض صنفِ مخالف کے لئے فطری کشش کے باعث تھی۔ بہرکیف وہ گاہے گاہے اُسے دیکھ رہا تھا اور نظارہ تسلسل اور تعطل کی کڑیوں سے مل کر قسط وار ڈرامے کی تمثیل ہوا جاتا تھا۔








بس سُست رفتاری سے رواں دواں تھی اور تھوڑے تھوڑے فاصلے پر موجود بس اسٹاپ پر لوگ بس میں اُتر اور چڑھ رہے تھے۔ ایسے ہی کسی اسٹاپ پر بس رُکی تو خواتین کے حصے میں دو نئے مسافر سوار ہوئے۔ ایک نوجوان لڑکی اور شاید اُس کا کمسن بھائی ۔ حنیف کے پاس تو یوں بھی کوئی مشغولیت نہیں تھی سو اُس نے نگاہوں نگاہوں میں اس نئی آنے والی ہستی کا بھی استقبال کیا اور کمسن بھائی پر بھی اچٹتی سے نظریں ڈالی۔ نئی آنے والی لڑکی خوش شکل تھی۔ رنگ گندمی اور آنکھیں سیاہ اور بڑی بڑی۔ پہلے سے موجود لڑکی کی طرح نئی آنے والی لڑکی کی نشست بھی کچھ اس طرح تھی کہ جیسے وہ حنیف سے ہی مخاطب ہوں تاہم ایک کی دلچسپی موبائل اور دوسری کی چھوٹے بھائی کی طرف ہی نظر آتی تھی۔ نئی آنے والی لڑکی بڑی ادا سے اپنے بھائی سے ہلکی پھلکی باتیں کر رہی تھی اور اُس کے صبیح چہرے پر مسکراہٹ ایسے ہی آویزاں تھی جیسے چودھویں کا چاند آسمان پر ٹکا نظر آتا ہے۔








حنیف بڑی محویت سے نئی آنے والی لڑکی کو دیکھ رہا تھا کہ اُسے خیال آیا کہ اس طرح ایک ٹُک کسی لڑکی کی طرف دیکھنا مناسب نہیں ہے۔ اُس نے ادھر اُدھر دیکھا تو اُسے وہ لڑکی نظر آئی جو پہلے سے بس میں موجود تھی اور اپنے موبائل گیم میں کسی مرحلے میں ناکام ہونے پر جھنجھلاہٹ کا شکار نظر آ رہی تھی۔








پہلے والی لڑکی کو پھر سے دیکھنے پر اُسے احساس ہوا کہ اس کی رنگت کافی گہری ہے اور اس سانولے پن کے باوجود اُس نے گہرے رنگ کا ہی لباس پہنا ہوا ہے۔ یہ خیال شاید اُسے اس لئے بھی آیا کہ اب اس کے سامنے نووارد خوش شکل لڑکی بھی موجود تھی اور اس دانستہ یا نادانستہ تقابلی جائزے میں حنیف کی مددگار ثابت ہو رہی تھی۔ سانولی لڑکی کا ناک نقشہ بھی ایسا نہیں تھا کہ جسے قابلِ ستائش کہا جا سکے ۔ ناک متناسب تھی البتہ چھوٹی چھوٹی آنکھیں چہرے کے حساب سے کچھ عجیب سی لگ رہی تھیں۔ اس کے برعکس نوارد لڑکی، ہر لحاظ سے خوبصورتی کی مثال تھی۔ رنگت نکھری ہوئی، چہرہ صباحبت سے بھرپور، سیاہ آنکھیں ایسی با رونق کہ ایک دنیا ان میں آباد نظر آتی ۔ اس پر مستزاد یہ کہ لباس بھی دیدہ زیب اور سلیقے سے زیب تن کیا ہوا۔




"ان دونوں کا تو کوئی مقابلہ ہی نہیں ہے ۔" حنیف نے دل میں سوچا۔




ابھی وہ اسی اُدھیڑ بُن میں تھا کہ بس ایک اسٹاپ پر رُکی اور خوبرو لڑکی اپنے بھائی کو لئے بس سے اُتر گئی اور بس رُکے بغیر اپنی منزل کی طرف روانہ ہوگئی ۔




اگر وہ بس ڈرائیور ہوتا تو یقیناً رُک کر اُس لڑکی کو جاتا ہوا دیکھتا یہاں تک کہ وہ نظروں سے اوجھل ہو جاتی ۔ یہ بس والے شاید ان چیزوں سے اسی لئے بے نیاز ہوتے ہیں کہ اگر وہ ایسے نہ ہوں تو ڈرائیونگ کرنا ہی مشکل ہو جائے۔ اپنی سوچ پر وہ خود ہی مسکر ادیا۔








مسکراہٹ نے آنکھیں میچیں تو اُسے بس میں کچھ اندھیرے کا سا احساس ہوا۔ صبح صبح جب سورج چڑھ رہا ہوتو اندھیرے کا احساس کیسا ؟ یقیناً بس میں اندھیرا نہیں تھا ۔ البتہ وہ روشنی اب بس میں نہیں تھی جس میں وہ کچھ دیر پہلے دیدہ زیب مناظر دیکھ رہا تھا۔ اگر ویرانی کے لفظ کی شدت کو دس گنا بڑھا دیا جائے تو کہا جا سکتا تھا کہ بس اب ویران تھی اور شاید صرف اُس کے لئے ہی ویران تھی۔ اُس نے گھبرا کر بس کی کھڑکی سے باہر دیکھنا شروع کر دیا۔ منظر ایک کے پیچھے ایک بھاگے جا رہے تھے ۔ گویا بارہا دیکھی ہوئی کوئی فلم پردہ ء سیمیں پر دکھائی جا رہی ہو۔ سارے منظر رٹے رٹائے ، دیکھے بھالے۔ وہی لوگ ، وہی افراتفریح اور وہی روز کے چھوٹے چھوٹے جھگڑے۔ اگر اس فلم کا کوئی نام ہوتا تو یقیناً "یکسانیت" ہی ہوتا ۔ وہی یکسانیت کہ جس کے ہاتھوں بیزار ہو کر انسان کہہ اُٹھتا ہے کہ تنوع ہی زندگی کا اصل لطف ہے۔








کچھ دیر بعد یہی رہوارِ تنوع اُسے پھر بس میں لے آیا۔ بس میں در آنے والا اندھیرا اب کافی حد تک معدوم ہو چُکا تھا اور دھیمے سُروں کے نغمے سماعت میں جگہ بنانے میں کامیاب ہو رہے تھے۔ اُس نے سامنے دیکھا تو پہلے سے موجود موبائل سے اُلجھتی لڑکی اب مسکرا رہی تھی ۔ شاید موبائل گیم کا وہ سانپ جو اپنی ہی دم سے متصادم ہو کر فنا کے لمحے سے جا ملتا تھا ، اُسے کامیابی کے مزید ایک زینے تک پہنچانے میں کامیاب ہو گیا تھا۔ چھوٹی سی کامیابی اُس کے چہرے پر بڑی مسکراہٹ لے آئی تھی اور اس مسکراہٹ نے اس کا چہرہ پُر نور کر دیا تھا۔ شاید کوئی بد ذوق ہوتا تو کہتا کہ یہ تو موبائل کی روشنی ہے جو اُس کے چہرے پر منعکس ہو رہی ہے لیکن کوئی کہتا بھی تو حنیف مشکل ہی اُس کی بات ماننے پر آمادہ ہوتا۔ عام سے خد و خال والی وہی لڑکی اب حنیف کو بہت اچھی لگ رہی تھی ۔ گویا وہ خود بھی سانپ اور سیڑھی کے کھیل میں سو کے خانے میں آ موجود ہوا ہو۔




"چلنا بھئی ۔۔۔ ! نصیر آباد والے" بس کنڈکٹر کرخت آواز میں اُس کے اسٹاپ پر پہنچنے کی اطلاع دے رہا تھا ۔ لیکن کنڈکٹر کی یہ پُکار صدا بہ صحرا ہوئی جاتی تھی ۔





جون 02, 2014

 اردو ادب, افسانہ, افسانہ از محمد احمد, محمد احمد, میری تحریریں, نثر 
عشق میں کتنا نام کمایا جا سکتا ہے ۔ عباس تابشؔ






غزل








پانی آنکھ میں بھر کر لایا جاسکتا ہے




اب بھی جلتا شہر بچایا جا سکتا ہے








ایک محبت اور وہ بھی ناکام محبت




لیکن اس سے کام چلایا جا سکتا ہے








دل پر پانی پینے آتی ہیں امیدیں




اس چشمے میں زہر ملایا جا سکتا ہے








مجھ بدنام سے پوچھتے ہیں فرہاد و مجنوں




عشق میں کتنا نام کمایا جا سکتا ہے








یہ مہتاب یہ رات کی پیشانی کا گھاؤ




ایسا زخم تو دل پر کھایا جا سکتا ہے








پھٹا پرانا خواب ہے میرا پھر بھی تابش




اس میں اپنا آپ چھپایا جا سکتا ہے








عباس تابشؔ





مئی 27, 2014

 اردو شاعری, شاعری, عباس تابش, غزلیات, منتخب کلام, میری پسند 
ناخداؤ! تمھیں خدا پوچھے​






غزل​








ڈوبتی ناؤ تم سے کیا پوچھے




ناخداؤ! تمھیں خدا پوچھے​








کس کے ہاتھوں میں کھیلتے ہو تم




اب کھلونوں سے کوئی کیا پوچھے​








ہم ہیں اس قافلے میں قسمت سے




رہزنوں سے جو راستہ پوچھے​








!ہے کہاں کنجِ گل ، چمن خورو




کیا بتاؤں اگر صبا پوچھے​








اٹھ گئی بزم سے یہ رسم بھی کیا




ایک چپ ہو تو دوسرا پوچھے ​








لیا قت علی عاصم​




​





مئی 26, 2014

 اردو شاعری, شاعری, غزل, غزلیات, لیاقت علی عاصم, منتخب کلام, میری پسند 
بھولتے کو گوگل کا سہارا





بھولتے کو گوگل کا سہارا




ٹیکنالوجی رحمت یا۔۔۔ ​








یوں تو ہم ٹیکنالوجی کو رحمت ہی سمجھتے ہیں ۔ لیکن کبھی کبھی گمان ہوتا ہے کہ یہ ہمیں ناکارہ کرنے کے لئے ہی بنائی گئی ہے۔








جب سے ہم ایم ایس ورڈ پر لکھنے لگے ہیں تب سے ہاتھ سے لکھنا اتنا مشکل لگتا ہے کہ پوچھیں مت۔ پھر نہ لکھنےکی وجہ سے تحریر بھی کافی سے زیادہ شکستہ ہوتی جا رہی ہے۔ سو جب کبھی ہماری تحریر لوگوں کے محدود ذہنوں میں سما نہیں پاتی تو ہم کھسیانے ہو کر کہتے ہیں ۔ خط لکھیں گے چاہے مطلب کچھ نہ ہو۔۔۔ 








پھر ایم ایس ورڈ نے اسپیلنگ چیک کی سہولت فراہم کی تو ہم نے اسپیلنگ پر توجہ کم سے کم کردی۔ بس مطلوبہ لفظ کی ملتی جلتی شکل فراہم کرتے اور کہتے "بوجھو تو جانیں" اب چونکہ ٹیکنالوجی کی یہ سہولیات برسوں کی محنت سے وجود میں آئی ہیں تو ہمیشہ ہماری اس قسم کی حرکت کو ٹیکنالوجی کے وجود کے لئے خطرہ سمجھا جاتا اور حتی الامکان کوشش کرکے ہماری پہیلی بوجھ لی جاتی ۔ نتیجہ یہ ہوا کہ ٹیکنالوجی کا ٹیکہ بیٹھ گیا اور ہمارا بھٹہ۔








کچھ عرصہ اور گزرا تو ہماری یادداشت کا ٹھیکہ گوگل نے سنبھال لیا ۔ ہم نے پھر "ایزی فیل " کیا اور نتیجتاً گوگل کے بغیر بات چیت کے گھوڑے دوڑانا ہمارے لئے دشوار ہو گیا۔ آج ہم فلک شیر بھائی سے خبرِ تحیرِ عشق سُن والی بے مثال غزل کا ذکر کر رہے تھے تو شاعرکا نام یاد نہیں آرہا تھا ۔ بس یہ یاد آیا کہ شاعر اورنگ آباد کے مقیم تھے اور اس بات کو اپنے نام کے ساتھ لکھنے میں فخر محسوس کیا کرتے تھے۔ پھر گئے گوگل پر اور اُسے لفظ "اورنگ آبادی" کا چارہ ڈالا ۔ گوگل بھیا جھٹ کہنے لگے "سراج اورنگ آبادی؟" ۔ بس پھر کیا تھا گوگل بھیا کو وہیں چھوڑا اور اُلٹے قدم محفل پہنچے تاکہ جملہ مکمل کرکے فلک شیر بھائی کو روانہ کر سکیں۔








ٹیکنالوجی اگر واقعی رحمت ہے تو ہم دن بہ دن ناکارہ کیوں ہوتے جار ہے ہیں؟ یہ ہماری سمجھ نہیں آتا۔ اللہ ہمارے حال پر رحم کرے۔ آپ بھی دعا کیجے گا۔





اپریل 12, 2014

 ٹیکنالوجی, رحمت یا زحمت, گوگل, میری تحریریں, نثر, نثرِ لطیف از محمد احمد, یادداشت 
اجمل سراج کی دو خوبصورت غزلیں














کیا ضروری ہے یہی نالہ و فریاد رہے




ہم تجھے بھول بھی سکتے ہیں،تجھے یاد رہے








یہ خوبصورت شعر اجمل سراج کا ہے۔ اجمل سراج شہرِ کراچی کے خوش فکر سخنور ہیں اور شاعری میں اپنا نمایاں اسلوب رکھتے ہیں۔ اُن کی شاعری  کی کھیتی معنی آفرینی اور تازہ کاری سے  لہلہاتی نظر آتی ہے۔  چھوٹی چھوٹی باتوں کو  بڑا بنا دینے کا فن اُنہیں خوب آتا ہے۔ اُن کا مشہورِ زمانہ شعر دیکھیے:








اُس نے پوچھا تھا کیا حال ہے






اور میں سوچتا رہ گیا۔۔۔










اجمل سراج کی دو خوبصورت غزلیں آج احباب کے ذوقِ مطالعہ کی نظر کی جا رہی ہیں۔ 






طویل بھی ہے فقط صبر آزما ہی نہیں




یہ رات جس میں ستاروں کا کچھ پتا ہی نہیں








نگاہِ دل کو جو رنگِ ثبات سے بھر دے




ابھی وہ پھول کسی شاخ پر کھلا ہی نہیں








جو دیکھتا ہے ،کسی کو نظر نہیں آتا




جو جانتا ہے، اُسے کوئی جانتا ہی نہیں








نظر جہان پہ ٹھہرے تو کس طرح ٹھہرے




اس آئنے میں کوئی عکسِ دل رُبا  ہی نہیں








لئے پھرا ہوں نہ جانے کہاں کہاں اِس کو




مگر یہ دل ہے کہ وہ راہ بھولتا ہی نہیں








وہ خواب ہوں جو کسی کو نظر نہیں آتا




وہ آئنہ ہوں جسے کوئی دیکھتا ہی نہیں






سُنا ہے ہجر بہت بے قرار کرتا ہے




ہمارے ساتھ تو ایسا کبھی ہوا ہی نہیں








******






یہ خطّہء  آراستہ، یہ شہرِ جہاں تاب




آ جائے گا ایک روز یہ ساحل بھی تہہِ آب






تصویرِ عمل، ذوقِ سفر، شوقِ فنا دیکھ




اک موج کہ ساحل کی طلب میں ہوئی سیماب






شاید یہ کوئی ریز ہ ٴ دل ہے کہ سرِ چشم




مانندِ مہ وہ مہر چمکتا ہے تہہِ آب








اک عمر ہوئی پستیِ ظلمت میں پڑا ہوں




دیکھو مجھے میں  ہوں وہی ہم قریہ ٴ مہتاب








دنیا تو نہیں ہے مگر آغوشِ طلب میں




اک بھولی ہوئی  شکل ہے کچھ ٹوٹے ہوئے خواب






جُز دیدہ ٴ دل کون تجھے دیکھ سکے ہے




محروم تری دید سے ہے منبر و محراب








اے ناظرِ ہر ذرّہ تری ایک نظر کو




آنکھیں ہیں سو بے نور ہیں، دل ہے سو ہے بے تاب








اجمل سراج











اپریل 09, 2014

 اجمل سراج, اردو شاعری, ایک شاعر دو غزلیں, شاعری, غزل, غزلیات, منتخب کلام 
دل میں وحشت جگا رہی ہوگی  - عبید الرحمٰن عبیدؔ






غزل








دل میں وحشت جگا رہی ہوگی




خواہشِ نا رسا رہی ہوگی








وہمِ دستک بُلا رہا ہوگا




در پہ وحشی ہوا رہی ہوگی








یہ جو کارِ نفس کی تہمت ہے




جانے کس کی دعا رہی ہوگی








یہ  جو آرام سا ہے کچھ دل کو




درد کی انتہا رہی ہوگی








بے بسی کی دریدہ چادر میں




بھولی بِسری وفا رہی ہوگی








ہم بھی  روٹھے ہوئے ہیں کچھ اُس سے




زندگی بھی خفا رہی ہوگی








ارتقا میں عبیدؔ بس حائل




اپنی سرکش انا رہی ہوگی








ؔعبید الرحمٰن عبید









مارچ 31, 2014

 اردو شاعری, عبید الرحمٰن عبید, غزل, غزلیات, منتخب کلام, میری پسند 
ناصح (ایک افسانہ)





ناصح 



 از محمداحمدؔ




​




بات مولوی صاحب کی بھی ٹھیک تھی۔ واقعی کم از کم ایک بار تو سمجھانا چاہیے ایسے لوگوں کو جو دوسروں کی حق تلفی کرتے ہیں یا دوسروں کا مال ناحق کھاتے ہیں۔ لیکن نہ جانے کیا بات تھی کہ مولوی صاحب یہ بات خطبے میں کبھی نہیں کہتے تھے ہاں جب کبھی بیٹھے بیٹھے کسی چوری چکاری کا ذکر آئے تب وہ یہ بات ضرور کہتے ۔ خطبے میں تو وہ ایسی مشکل مشکل باتیں کرتے کہ اُس کے تو سر پر سے ہی گزر جاتیں اور وہ گردن ہلا کر رہ جاتا کہ مولوی صاحب جو بھی کہہ رہے ہیں ٹھیک ہی کہہ رہے ہوں گے آخر کو اتنا علم ہے اُن کے پاس۔








وہ سوچتا کہ ایسے لوگوں کو کیسے سمجھایا جاسکتا ہے جو اچانک سے آ دھمکتے ہیں اور بندوق کے زور پر لوگوں کی نقدی اور قیمتی اشیاء لے کر یہ جا اور وہ جا ہوجاتے ہیں۔ اب بھلا اُن سے کون کہے کہ بھیا ذرا دو گھڑی رُک کر ہماری بات ہی سُن لو۔ اور جب شیطان اُن کے دماغ میں گھسا ہوا ہو تو اُنہیں اچھے بھلے کی کیا خاک سمجھ آئے گی۔ 








اُسے پچھلے مہینے کا وہ واقعہ یاد آیا جب ایک دن اُس کے ساتھ بھی یہی کچھ ہوا۔ رات ساڑھے دس گیارہ بجے وہ اپنی موٹر بائیک پر گھر جا رہا تھا کہ دو لڑکے ایک موٹر سائیکل پر آئے اور اُس کا راستہ روک دیا۔ لامحالہ اُسے رُکنا پڑا ۔وہ بھی سمجھ گیا کہ یہ کیا معاملہ ہو سکتا ہے اور ہوا بھی وہی۔ اُن میں سے ایک کے ہاتھ میں پستول تھا اور وہی دیرینہ مطالبہ ہونٹوں پر، گالیوں کی بوچھار اپنی جگہ تھی۔ اُس نے جھٹ موبائل فون اور جیب میں جتنے بھی پیسے تھے وہ نکال کر اُن کے ہاتھ پر رکھ دیے ۔ جان ہے تو جہان ہے۔ اُسے گھی کے اشتہار والی وہی بات یاد آگئی جو پہلی بار دادی جان کے منہ سے سُنی تھی۔ بکتا جھکتا گھر آگیا ۔ 








پھر چار چھ دن میں زندگی معمول پر آگئی۔ اب کے اُس نے پہلے سے بھی سستا موبائل خریدا تھا ۔ وہ راستہ البتہ اُس نے چھوڑ دیا ۔اب وہ دوسرے راستے سے آیا جایا کرتا ، یہ راستہ کچھ طویل تھا لیکن پر رونق تھا ۔ حالانکہ اُسے معلوم تھا کہ رونق اور ویرانی سے بھی ان لُٹیروں کو کوئی سرو کار نہیں تھا۔ اُنہیں کون سے کوئی روکنے ٹوکنے والا تھا جو وہ بارونق اور سنسان علاقوں میں تمیز کرتے۔








اب بھلا میں اُنہیں کیسے سمجھا سکتا ہوں ۔ اُس نے تصور میں مولوی صاحب سے کہا ۔ لیکن پھر خیال آیا کہ مولوی صاحب تو مسجد میں رہ گئے اور وہ سوچتے سوچتے گھر تک پہنچ گیا ۔ سب باتیں اپنی جگہ لیکن مولوی صاحب کی بات اُس کے دل کو لگی تھی۔ واقعی جب تک کسی کو سمجھانے والا کوئی نہ ہو، وہ راہِ راست پر کیسے آئے گا۔ پھر چور ڈاکو کون سے سب کے سامنے اپنے کارناموں کا اقرار کرتے پھرتے ہیں کہ اُن کا ماجرہ سن کر اُن کو سمجھا یا جائے۔ 








سوچتے سوچتے نہ جانے کیسے اُس کے دماغ میں ایک ترکیب آ ہی گئی۔ وہ اس وقت کا انتظار کرنے لگا کہ جب اگلے روز ظہر کے درس کے بعد اُس کی مولوی صاحب سے ملاقات ہونی تھی۔ وہ اپنے ذہن میں ان باتوں کو ترتیب دے رہا تھا ۔ آخر کو مولوی صاحب کو سمجھانا بھی تو تھا۔








اللہ اللہ کرکے وہ وقت بھی آ ہی گیا جب اُس نے مولوی صاحب کو اپنی تجویز پیش کرنی تھی۔ نماز ہوئی پھر درس شروع ہوا۔ مولوی صاحب روز کی طرح کسی کتاب میں سے کچھ واقعات سُنا رہے تھے اور لوگ سر جھکائے سُن رہے تھے۔ نہ جانے سُن رہے تھے یا باقی لوگ بھی اُس کی طرح اپنی اپنی سوچوں میں کھوئے ہوئے تھے۔ درس ختم ہوا تو دعا ہوئی ۔ دعا بھی وہی روز والی ہی تھی شاید یہ دعائیں پوری ہوتیں تو نئی دعائیں مانگی جاتیں۔ 








جب سب لوگ مولوی صاحب سے مصافحہ کرکے چلے گئے تو وہ ذرا کھسک کر مولوی صاحب کے قریب ہو گیا۔ اور تھوڑا سا ہمت کرکے کہنے لگا۔




"مولوی صاحب کل آپ بات کر رہے تھے نا کہ لوگوں کو سمجھانا چاہیے ۔خاص طور پر اُن کو جو چوری چکاری کرتے ہیں اور لوگوں کی حق تلفی کرتے ہیں۔ " ہلکی سے ہکلاہٹ کے بعد وہ روانی سے بولنے لگا۔




"ہاں ہاں" ۔ مولوی صاحب کے لہجے میں تحیّر نمایا ں تھا۔




"تو مولوی صاحب میرے ذہن میں ایک ترکیب آئی ہے۔ " اُس کی آنکھیں مولوی صاحب کے چہرے پر ٹکی تھیں۔ اور مولوی صاحب ایسے حیران ہوئے جا رہے تھے کہ جیسے طلسم ہوش ربا کا کوئی منظر اُن کے سامنے زندہ ہو گیا ہو۔




"ہاں بولو! " مولوی صاحب نے کھر کھراتی آواز میں کہا۔




"مولوی صاحب! میں چاہتا ہوں کہ آپ ان چوروں کے نام ایک خط لکھ دیں اور اُس خط میں اُن کو سمجھائیں کہ یہ چوری اور ڈکیتی وغیرہ بہت ہی بُری بات ہے۔ اور جوبھی اس بارے میں اللہ رسول کا حکم ہے وہ سب خط میں لکھ دیں۔ " مولوی صاحب کچھ حیرانی اور کچھ مسکراہٹ کے ساتھ اُس دیکھ رہے تھے۔




"اچھا ! لیکن یہ خط اُنہیں پہنچائے گا کون؟" مولوی صاحب نے اپنی دانست میں بڑا اچھا نکتہ اُٹھایا۔




"آپ ایسا کریں کہ ایک دفعہ اُن کے نام خط لکھ لیں۔" اُس نے اپنا سوچا ہوا منصوبہ آشکار کرنا شروع کیا۔ "پھر ہم اُس خط کی بہت ساری کاپیاں کروا کر جمعے کے دن بانٹ دیں گے۔ جس جس کو یہ کاپی ملے وہ مزید دس کاپیاں کروا کر اپنے جاننے والے لوگوں میں بانٹ دے۔ " وہ سانس لینے کو رُکا۔




"پھر جب خدانخواستہ کسی کے ساتھ چوری ڈکیتی کا واقعہ پیش آئے تو وہ یہ خط اُن ڈاکوؤں کو تھما دے۔" اُس نے ایک گہری سانس لی۔




مولوی صاحب تحیر اور تبسم کے ہنڈولے پر جھول رہے تھے۔




کچھ توقف کے بعد مولوی صاحب نے بامشکل اپنی مسکراہٹ پر قابو پایا اور اُسے خط لکھنے کی یقین دہانی کروا دی۔ آج وہ کافی مطمئن تھا۔








اگلے دو چار دن وہ کسی کام سے شہر سے باہر رہا سو مولوی صاحب سے ملاقات نہیں ہو سکی۔ اس دوران جمعہ بھی آ کر گزر گیا۔ اتوار والے روز وہ پھر مولوی صاحب کے سامنے بیٹھا تھا ۔




"مولوی صاحب ! وہ خط لکھ دیا آپ نے؟" مولوی صاحب نے اُس کی طرف ایسے دیکھا جیسے پوچھ رہے ہوں کہ کیا واقعی لکھنا تھا۔




"اگر نہیں لکھا تو اب لکھ دیں۔" یہاں خامشی کا مطلب نیم رضا مندی سمجھنا اُس کے لئے دشوار ہو رہا تھا۔




"اچھا !!! چلو آج رات کو لکھ دوں گا۔" مولوی صاحب نے ہار مانتے ہوئے کہا۔








اگلے روز مولوی صاحب نے تہہ کیا ہوا ایک کاغذ اُس کے ہاتھ میں تھما دیا۔ اپنے منصوبے کو مجسم ہوتا دیکھ کر اُسے بڑی خوشی ہوئی اور وہ اس خوشی میں یہ بھی پوچھنا بھول گیا کہ جمعے کے روز اس خط کی کاپیاں تقسیم کرنے کے لئے مولوی صاحب نے کیا اقدام کیا اور کیا اسے بھی اس سلسلے میں کچھ کرنا ہوگا۔








بہرکیف اپنی حد تک آج وہ مطمئن تھا ۔ مولوی صاحب کا چوروں کے نام لکھا خط اُس کی جیب میں تھا اب جیسے ہی کبھی اُس کی اس قماش کے لوگوں سے ملاقات ہوتی باقی کا کام آسان ہی تھا۔ جمعے کے روز علاقے کے بیشتر لوگوں تک یہ خط پہنچ ہی جانا تھا۔ 








دو چار روز ایسے ہی گزر گئے ۔ اس جمعے مولوی صاحب کسی اور مسجد میں خطبہ دینے گئے تھے اور یہاں کی ذمہ داری موذّن صاحب کی تھی۔ سو اُس دن خط کی تقسیم کی اُمید رکھنا بے کار تھی ۔ بہرکیف وہ تو اس بات پر ہی مطمئن تھا کہ اب وہ اپنے حصے کا فرض نبھا سکتا ہے۔ رہے علاقے کے باقی لوگ ۔ تو وہ جانیں اور مولوی صاحب جانیں۔








جب سے خط اُس کی جیب میں آیا تھا اُس کے طور اطوار بدل گئے تھے۔ اب اگر رات گئے بھی اُسے کہیں جانا پڑتا تو وہ گھبراتا نہیں تھا ۔ بلکہ اب تو اکثر وہ گھر واپسی پر اُس رستے کا انتخاب کرتا جو سنسان اور چھوٹا تھا۔ اُسے اندازہ بھی نہیں ہوا کہ کب اُس کے دل میں یہ خواہش پیدا ہو گئی کہ جلد سے جلد کوئی بد قماش شخص اُس سے ٹکرائے تو وہ اُسے خط تھما سکے اور اپنا فرض پورا کر سکے۔ وہ رات گئے تاریک راستوں میں نکل جاتا۔ جہاں کہیں اُسے کوئی مشکوک شخص نظر آتا وہ اپنی رفتار ہلکی کر لیتا ۔ لیکن ایسا لگتا تھا کہ چوروں ڈکیتوں نے تو اُس کی طرف دیکھنا بند ہی کر دیا تھا۔ خط اُس کی جیب میں ہمہ وقت موجود رہتا اور وہ دھڑلے سے پورے شہر میں گھومتا رہتا۔








پھر ایک روز اُس کی یہ تمنا بھی پوری ہوگئی لٹیروں نے آخر اُسے روک ہی لیا۔ اُس کے چہرے پر عجیب سی خوشی تھی ۔ اُس نے اپنے جیب سے پیسے نکالتے ہوئے نوٹوں کے بیچ خط اس طرح اٹکا دیا کہ منتقلی میں خط کے گرنے کا سوال ہی نہیں تھا۔ گھر پہنچا تو بہت مطمئن تھا۔ دل میں یہی خیال تھا کہ کل سویرے ہی مولوی صاحب کو بتاؤں گا کہ اُس نے اپنی ذمہ داری نبھا دی ہے۔








اگلی صبح جب وہ گھر سے نکلا تو ایک عجیب سا خوف اُ سے محسوس ہوا ، جسے وہ کوئی نام نہیں دے سکا۔ جب وہ اُس مقام پر پہنچا جہاں کل رات اُس کی لٹیروں سے ملاقات ہوئی تھی تو وہ ایک لمحے کے لئے رُکا۔ سڑک کے کنارے تہہ کیا ہوا ایک کاغذ پڑا ہوا تھا ۔ وہ بہت تیزی سے موٹر سائکل سے اُترا اور کاغذ اُٹھا کر جھاڑنے لگا۔ اگلے ہی لمحوں میں وہ کا غذ اُس کی جیب میں تھا ،اپنی مستقل جگہ پر۔ اب وہ پھر سے خود کو ہلکا پھلکا محسوس کرنے لگا ، اُسے مختصر اور سنُسان راستوں کی عادت جو ہو گئی تھی۔








*******​





مارچ 29, 2014

 اردو ادب, افسانہ, افسانہ از محمد احمد, محمد احمد, میری تحریریں, ناصح, نثر 
میٹر شارٹ
















آج کی صبح بڑی خوشگوار تھی، مطلع ابر آلود  تھا اور ہلکی ہلکی پھوار دھرتی کے دکھتے سینے  پر پھائے رکھ رہی تھی۔  جب میں دفتر جانے کے لئے نکلا تو ایک بہت خوبصورت گیت لبوں پر تھا۔ ہوا میں رقص کرتی بارش کی چھوٹی چھوٹی سی بوندوں میں بلا کا  ترنم تھا بالکل ایسے ہی جیسے گیتوں میں نغمگی ہوتی  ہے۔ الفاظ اور احساسات جس قدر ہم آہنگ ہو جائیں گیتوں کی چاشنی اُتنی ہی بڑھ جاتی ہے۔ چھوٹی چھوٹی شرارتی بوندیں  ہوا میں اور گیت کے مسکراتے مصرعے میرے ہونٹوں پر رقصاں تھے (جنہیں صرف میں ہی سُن سکتا تھا)۔ کسی نے صحیح کہا  ہے کہ خوشی ایک احساس کا نام ہے چاہو تو اُسے محسوس کرو اور چاہو  تو اس احساس سے اجنبی ہو جاؤ۔ 










بارش بڑی عجیب شے ہوتی ہے یہ ہر نشّے کو فزوں تر کر دیتی ہے۔  آپ خوش ہوں تو بارش آپ کی خوشی کو سرخوشی میں بدل سکتی ہے اور آپ غمگین ہوں تو یہی بارش کے قطرے آپ کے آنسو بن کر ساری دنیا بھگونے پر تُل جاتے ہیں۔ غمگساری کی اس سے بڑی مثال شاید ہی دنیا میں کہیں ملے۔  تاہم  ایسے ہمدم اور ایسے غمگسار صرف احساس رکھنے والوں کے ہی نصیب میں آتے ہیں۔  یوں تو سبھی  لوگ کسی نہ کسی حد تک حساس ہوتے ہیں لیکن  کچھ لوگ اپنی خوشیوں اور غم کو سیلیبریٹ کرنا سیکھ لیتے ہیں۔   اگر آپ زندگی میں ان چیزوں کو اہمیت نہیں دیتے تو بھی کوئی بات نہیں۔  زندگی دو جمع دو چار کرکے بھی گزاری جا سکتی ہے۔ 








بہرکیف ، آج  اس اچھے موسم کے طفیل  خیال آیا کہ شعر و نغمہ  سے ہماری  وابستگی کی بابت  کچھ باتیں ہی ہو جائیں۔ اسے اتفاق ہی کہیے کہ اوائل عمری میں ہی  کافی گیت اور نغمے  سُنے ۔ یہ نغمے زیادہ تر اِدھر اُدھر سنے۔ یہ وہ زمانہ تھا کہ مونگ پھلی والا بھی ٹیپ ریکارڈ  چلائے بغیر آگے نہیں بڑھتا تھا۔ پھر شوق ہو چلا تو خود سے بھی ریکارڈڈ گیت سننے کا اہتمام کیا۔ ہندوستانی (اردو یا ہندی  جو بھی آپ کہنا پسند کریں) اور پاکستانی گیت سنے۔ فلمی اور غیر فلمی ہر طرح کے۔  غزلیات بھی بہت سنیں،  انوپ جلوٹا  سے جگجیت سنگھ تک،  مہدی حسن  سے غلام علی  تک، اقبال بانو سے گلبہار بانو تک ،  نیرہ نور سے ٹینا ثانی تک، یہاں تک کہ سلمان علوی اور  سجاد علی کی غزلیات بھی۔  وقت  گزرنے کے ساتھ ساتھ  احساس ہو ا کہ  ہمیں موسیقی سے زیادہ شاعری سے اُنسیت ہے ۔ اکثر پورے پورے نغمے یاد ہو گئے،  کئی کئی  غزلیں ازبر ہو گئیں۔ جب  کبھی ساز و آواز کا سامان ناپید  ہوتا  تب بھی   ذہن میں موجود  ریکارڈ   سے محظوظ  ہونے کا موقع ہمہ وقت موجود رہتا۔  پھر شاعری پڑھنے کا شوق بھی ساتھ ساتھ چلتا رہا۔ اس قدر شاعری سننے اور پڑھنے سے  ذہن کی  غنائیت اورنغمگی سے شناسائی سی ہو گئی اور شاعری کے لئے درکار "میٹر" ذہن میں استوار ہو  گیا۔  سو جب کبھی کسی نغمے کا آہنگ متاثر ہوتا نظر آتا  تو اندازہ ہو جاتا۔  شاید یہی وجہ رہی کہ جب ہم نے شاعری کی کوشش کی تو بہت زیادہ دشواری پیش نہیں آئی اور آہنگ سے متعلق معاملات باآسانی نمٹ گئے ۔ اگر غلطیاں ہوئی بھی تو تکنیکی لاعلمی یا تلفظ کی غلطیوں کے باعث۔  اور ان دو چیزوں کا سیکھنا تو عمر بھر چلتا ہی رہتا ہے۔ 








اس سلسلے میں ہم اس لئے بھی خوش نصیب رہے کہ جب ہم نے گیت سماعت کرنے شروع کیے توعہدِ حاضر سے زیادہ عہدِ قدیم میں دلچسپی لی سو بہت اعلیٰ پائے کے شعراء کو اس میدان میں مصروفِ عمل پایا۔ ان گیت نگاروں کے گیت عمومی شاعری کے معیار کے نہیں تو اُن سے کم تر بھی نہیں تھے۔  ان اعلیٰ گیت نگاروں میں مجروح سلطان پوری، مجاز، ساحر لدھیانوی،  اندیور، حسرت جے پوری، شکیل بدایونی، کیفی اعظمی، آنند بخشی، انجان، جاں نثار اختر، ندا فاضلی اور آگے چل کر گلزار اور جاوید اختر جیسے قادر الکلام لوگ شامل رہے۔ پاکستانی گیت کم اورغزلیں زیادہ سُنی جو زیادہ تر معروف شعراء کے کلام سے انتخاب کی گئیں تھیں۔ پاکستانی  پرانے گیت بھی سنے جو اپنی مثال آپ تھے۔  پھر گانے والوں نے تو میر وغالب کے کلام کو بھی نہیں بخشا اور اکثر نے حق بھی ادا کیا۔








گو کہ یہ شوق یقیناً وقت کے زیاں کا باعث بھی رہا ہوگا تاہم کچھ نہ کچھ تو سیکھ ہی لیا۔لیکن اب کبھی شومیء قسمت سے نئے ہندی گیت سننے کا اتفاق ہو جائے تو خیال  آتا ہے کہ یہ کس قسم کے گانے ہیں اور یہ کون سے گیت نگار ہیں۔ ایک زمانہ تھا کہ فلمی گیتوں کو غیر اخلاقی اور سوقیانہ خیال کیا جاتا تھا اور کسی حد تک یہ بات درست بھی تھی۔ تاہم  آج کل کے گانوں  کے لئے غیراخلاقی اورسوقیانہ قسم کے الفاظ بھی استعمال کیے جائیں تو بھی "حق تو یہ ہے کہ حق ادا نہ ہوا"  والی بات ہوگی۔  نہ آوازیں اچھی ہیں  نہ شاعری۔ بلکہ اُسے شاعری کہنا بھی شاعری کی سخت توہین ہے۔ یہی گلہ ایک بار ہم نے اپنے ایک دوست سے کیا تو کہنے لگے کہ یہ گانے سننے والے نہیں دیکھنے والے ہیں۔ اس بات کا ہمارے پاس کوئی جواب نہیں تھا۔ صد شکر کہ ہم نے یہ گانے نہیں سُنے ورنہ اگر ہم نے یہ گانے سُنے ہوتے تو یقیناً ہمارا ہی نہیں شاعری کا بھی "میٹر شارٹ" ہو جاتا۔






 نوٹ: گیت نگاروں کو یاد کرنے کے لئے ویب سرچ سے مدد لی گئی ہے۔  نیز یہ کہ  ناموں میں تقدیم و تاخیر و مرتبہ وغیرہ کو ملحوظِ خاطر نہیں رکھا جا سکا ہے۔









مارچ 19, 2014

 بارش, برسات, شاعری, فلمی گیت, گیت, گیت نگار, میٹر, میری تحریریں, نثرِ لطیف از محمد احمد 
پیرزادہ قاسم کی دو خوبصورت غزلیں













سفر نصیب ہیں ہم کو سفر میں رہنے دو



سفالِ جاں کو کفِ کوزہ گر میں رہنے دو







ہمیں خبر ہے کسے اعتبار کہتے ہیں



سخن گروں کو صفِ معتبر میں رہنے دو







تمھاری خیرہ سری بھی جواز ڈھونڈے گی



بلا سے کوئی بھی سودا ہو سر میں رہنے دو







یہ برگ و بار بھی لے جاؤ چُوبِ جاں بھی مگر



نمو کی ایک رمق تو شجر میں رہنے دو







اسیر کب یہ قفس ساتھ لے کے اُڑتے ہیں



رہے جو حسرتِ پرواز پر میں رہنے دو







----







میں سمجھا مری گھٹن مٹانے آیا تھا



وہ جھونکا تو دیا بجھانے آیا تھا







موسمِ گل اُس بار بھی آیا تھا لیکن



کیا آیا بس خاک اُڑانے آیا تھا







چشم زدن میں ساری بستی ڈوب گئی



دریا کس کی پیاس بجھانے آیا تھا







مہر نشاں، زرکار قبا، وہ یار مرا



مجھ کو سنہرے خواب دکھانے آیا تھا







خالی چھتری دیکھ فسردہ لوٹ گیا



بچھڑا پنچھی اپنے ٹھکانے آیا تھا











پیرزادہ قاسم









مارچ 08, 2014

 اردو شاعری, ایک شاعر دو غزلیں, پیرزادہ قاسم, شاعری, غزل, غزلیات 
غزل ۔ سُراغِ جادہ و منزل اگر نہیں ملتا ۔ محمد احمدؔ











خاکسار کی ایک پرانی غزل قارئینِ بلاگ کی نذر:


غزل








سُراغِ جادہ و منزل اگر نہیں ملتا




ہمیں کہیں سے جوازِ سفر نہیں ملتا








لکھیں بھی دشت نوردی کا کچھ سبب تو کیا




بجُز کہ قیس کو لیلیٰ کا گھر نہیں ملتا








یہاں فصیلِ انا حائلِ مسیحائی




وہاں وہ لوگ جنہیں چارہ گر نہیں ملتا








ہزار کو چہء نکہت میں ڈالیے ڈیرے 




مگر وہ پھول سرِ رہگزر نہیں ملتا








پھر آبیاریِ نخلِ سخن نہیں ہوتی




دلِ حزیں جو پسِ چشمِ تر نہیں ملتا








پیامِ شوق کو گیتوں میں ڈھالیے کیوں کر




مزاجِ بادِ سُبک بھی اگر نہیں ملتا








چلو کہ پھر سے رفیقوں کی بزم سونی ہے 




چلو کہ سنگِ ملامت کو سر نہیں ملتا








بشر بنامِ بشر تو بہت ہیں دنیا میں 




بشر کی خوبیوں والا مگر نہیں ملتا








چلو پھر اُس کے جھروکے میں پھول رکھ آئیں 




سخن کوئی جو اگر معتبر نہیں ملتا








جہاں میں ایک تمہی منفرد نہیں احمدؔ




یہاں تو کوئی بھی مثلِ دگر نہیں ملتا​








محمد احمدؔ









فروری 22, 2014

 اردو شاعری, شاعری, غزل, غزلیات, محمد احمد, محمد احمد کی غزل, میری شاعری 
شاعری (ایک نظم)






شاعری






رات خوشبو کا ترجمہ کرکے




میں نے قرطاسِ ساز پر رکھا




صبح دم




چہچہاتی چڑیا نے 




مجھ سے آکر کہا




یہ نغمہ ہے




میں نے دیکھا 




کہ میرے کمرے میں




چارسو تتلیاں پریشاں ہیں




اور دریچے سے جھانکتا اندر




لہلاتا گلاب تنہا ہے








محمد احمدؔ















فروری 10, 2014

 اردو شاعری, شاعری, محمد احمد کی نظم, میری شاعری, نظم 
فِگار پاؤں مرے، اشک نارسا میرے ۔ مصطفیٰ زیدی






غزل 








فِگار پاؤں مرے، اشک نارسا میرے




کہیں تو مِل مجھے، اے گمشدہ خدا میرے








میں شمع کُشتہ بھی تھا، صبح کی نوید بھی تھا




شکست میں کوئی انداز دیکھتا میرے








وہ دردِ دل میں ملا، سوزِجسم و جا ں میں ملا




کہاں کہاں اسے ڈھونڈا جو ساتھ تھا میرے








ہر ایک شعر میں، میں اُس کا عکس دیکھتا ہوں




مری زباں سے جو اشعار لے گیا میرے








سفر بھی میں تھا، مسا فر بھی تھا، راہ بھی میں




کوئی نہیں تھا کئی کوس ما سوا میرے








وفا کا نام بھی زندہ ہے، میں بھی زندہ ہوں




اب اپنا حال سنا ،مجھ کو بے وفا میرے








وہ چارہ گر بھی اُسے دیر تک سمجھ نہ سکا




جگر کا زخم تھا، نغموں میں ڈھل گیا میرے








مصطفٰی زیدی









فروری 08, 2014

 سدابہارغزلیں, شاعری, غزل, غزلیات, مصطفیٰ زیدی 
جب بھی ہنسی کی گرد میں چہرہ چھپا لیا ۔ اسلم کولسری






اسلم کولسری صاحب کی خوبصورت غزل، قارئینِ بلاگ کے اعلیٰ زوق کی نذر














غزل










جب بھی ہنسی کی گرد میں چہرہ چھپا لیا




بے لوث دوستی کا بڑا ہی مزہ لیا








اک لمحہء سکوں تو ملا تھا نصیب سے




لیکن  کسی شریر صدی نے چرا لیا








کانٹے سے بھی نچوڑ لی غیروں نے بوئے گُل 




یاروں نے بوئے گل سے بھی کانٹا بنا لیا








اسلم بڑے وقار سے ڈگری وصول کی




اور اُس کے بعد شہر میں خوانچہ لگا لیا








اسلم کولسری















فروری 04, 2014

 اسلم کولسری, شاعری, غزل, غزلیات, منتخب کلام 
دو شاعر ایک ترنگ  ۔ ۲






ایک ہی زمین میں دو معروف شعراء، جاں نثآر اخترؔ اور احمد فرازؔ کی غزلیات پیشِ خدمت ہیں۔ دونوں ہی خوب ہیں اور اپنی مثال آپ ہیں۔








غزلیات








زمیں ہوگی کسی قاتل کا داماں، ہم نہ کہتے تھے




اکارت جائے گا خونِ شہیداں ہم نہ کہتے تھے








علاجِ چاکِ پیراہن ہوا تو اِس طرح ہوگا




سیا جائے گا کانٹوں سے گریباں ہم نہ کہتے تھے








ترانے، کچھ دبے لفظوں میں خود کو قید کرلیں گے




عجب انداز سے پھیلے گا زنداں ہم نہ کہتے تھے








کوئی اتنا نہ ہوگا لاش بھی لے جا کے دفنا دے




اِنھیں سڑکوں پر مرجائے گا انساں ہم نہ کہتے تھے








نظر لپٹی ہے شعلوں میں، لہو تپتا ہے آنکھوں میں




اُٹھا ہی چاہتا ہے کوئی طوفاں ہم نہ کہتے تھے








چھلکتے جام میں بھیگی ہوئی آنکھیں اُتر آئیں




ستائے گی کسی دن یادِ یاراں ہم نہ کہتے تھے








نئی تہذیب کیسے لکھنؤ کو راس آئے گی




اُجڑ جائے گا یہ شہرِ غزالاں ہم نہ کہتے تھے








جاں نثار اخترؔ








******








اماں مانگو نہ اُن سے جاں فگاراں ہم نہ کہتے تھے




غنیمِ شہر ہیں چابک سواراں ہم نہ کہتے تھے








خزاں نے تو فقط ملبوس چھینے تھے درختوں سے




صلیبیں بھی تراشے گی بہاراں ہم نہ کہتے تھے








ترس جائیں گی ہم سے بے نواؤں کو تری گلیاں




ہمارے بعد اے شہرِ نگاراں ہم نہ کہتے تھے








جہاں میلہ لگا ہے ناصحوں کا، غمگساروں کا




وہی ہے کوچۂ بے اعتباراں ہم نہ کہتے تھے








کوئی دہلیزِ زنداں پر کوئی دہلیزِ مقتل پر




بنے گی اس طرح تصویرِ یاراں ہم نہ کہتے تھے








فرازؔ اہلِ ریا نے شہر دشمن ہم کو ٹھہرایا




بس اس کارن کہ مدحِ شہرِ یاراں ہم نہ کہتے تھے








احمد فرازؔ









جنوری 21, 2014

 احمد فراز, ایک بحر دو غزلیں, جاں نثار اختر, شاعری, غزل, غزلیات 
تمھارا نام بھی سُن لوں تو روشنی ہو جائے ۔ شہزاد احمد








 غزل 








غبارِ طبع میں تھوڑی بہت کمی ہو جائے






تمھارا نام بھی سُن لوں تو روشنی ہو جائے








ذرا خیال کرو، وقت کس قدر کم ہے




میں جو قدم بھی اُٹھا لوں ، وہ آخری ہو جائے








قیامتیں تو ہمیشہ گزرتی رہتی ہیں




عذاب اُس کے لئے جس کو آگہی ہو جائے








گزر رہے ہیں مرے رات دن لڑائی میں




میں سوچتا ہوں کہ مجھ کو شکست  ہی ہو جائے








عجیب شخص ہے تبدیل ہی نہیں ہوتا




جو اُس کے ساتھ رہے چند دن وہی ہو جائے








مرا نصیب کنارہ ہو یا سمندر ہو




جو ہو گئی ہے، تو لہروں سے دشمنی ہو جائے








تمام عمر تو دوری میں کٹ گئی میری




نہ جانے کیا ہو؟ اگر اس سے دوستی ہو جائے








بس ایک وقت میں ساری بلائیں ٹوٹ پڑیں




اگر سفر یہ کٹھن ہے تو رات بھی ہو جائے








میں سو نہ جاؤں جو آسانیاں میسر ہوں




میں مر نہ جاؤں اگر ختم تشنگی ہو جائے








نہیں ضرور کہ اونچی ہو آسمانوں سے




یہی بہت ہے زمیں پاؤں پر کھڑی ہو جائے








تمام عمر سمٹ آئے ایک لمحے  میں




میں چاہتا ہوں کہ ہونا ہے جو ابھی  ہو جائے








وہی ہوں میں وہی امکاں کے کھیل ہیں شہزادؔ 




کبھی فرار بھی ممکن نہ ہو، کبھی ہو جائے








شہزادؔ احمد





جنوری 16, 2014

 انتخاب, شاعری, شہزاد احمد, غزل, غزلیات, منتخب کلام 
محبت، اظہار اور طرزِ اظہار










گذشتہ دو چار دن سے کراچی اور دیگر کئی شہروں میں موٹر سائیکل پر ڈبل سواری پر پابندی عائد ہے۔  اس پابندی سے وہ لوگ تو متاثر ہوتے ہی ہیں جو موٹر سائیکل استعمال کرتے ہیں ۔ ساتھ ساتھ پبلک ٹرانسپورٹ کی طلب بڑھ جانے سے وہ لوگ بھی متاثر ہوتے ہیں جو سفر کے لئے موٹر سائیکل استعمال نہیں کرتے۔  یعنی  عمومی طور پر شہریوں کا سفر کچھ پریشان کُن ہے اِن دنوں۔








اس کے علاوہ اِن دو چار دنوں میں جلسہ جلوس کے باعث  ٹریفک جام کے مسائل بھی کافی بڑھے ہوئے ہیں ، کراچی کی حد تک تو میں بھی کہہ سکتا ہوں باقی شہروں کا پتہ نہیں ۔  بڑی شاہراہوں کے علاوہ ذیلی سڑکوں اور گلی محلوں میں بھی آج کل شامیانے اور قناتیں  لگا کر تقاریب کا اہتمام کیا جا رہا ہے۔  شاید یہ کہنا کچھ معیوب محسوس ہو لیکن حقیقت یہی ہے کہ   چھوٹی بڑی سڑکوں کی یہ بندش بھی ساکنانِ شہر کے لئے پریشانی کا باعث ہیں۔










کل ربیع الاول کی بارہ تاریخ کو تقریباً مُلک بھر میں  موبائل فون کی سروسز بند رہیں گی ۔  موبائل فون کی سروس بند رہنے سے لوگوں کی عمومی گفتگو تو بند ہو ہی جاتی ہے اور یقیناً ایک دن کی اس بندش کا ملال بھی نہیں ہونا چاہیے، لیکن ہنگامی صورتِحال میں موبائل کمیونیکیشن کی بڑی ضرورت محسوس ہوتی ہے۔ اس بات کا اندازہ مجھے کچھ ماہ پہلے اُس وقت ہوا جب کسی تہوار پر موبائل سروسز بند تھیں اور ہمارے محلے میں ایک صاحب اپنی زندگی کی آخری سانسیں لے رہے تھے۔ اُنہیں ہسپتال لانے لے جانے اور رشتہ داروں سے رابطے میں اس خاندان کو کافی دشواری کا سامنا  رہا ۔ اتفاق سے اُسی دن اُن کا انتقال ہو گیا لیکن تب تک موبائل سروسز بحال ہو گئیں تھیں اور خاندان بھر کو اطلاع پہنچانے کا کام آسان ہو گیا۔










ان تمام اُمور میں زیادہ تر مشکلات تو بے شک حفاظتی انتظامات اور امن و امان کی صورتِحال سے نتھی ہیں تاہم بہت سی چیزیں ایسی بھی ہیں جن سے دانستہ کوشش کرکے بچا جا سکتا ہے۔








کہا جاتا ہے کہ اللہ کے رسول ﷺ خلقِ خُدا سے بہت محبت کیا کرتے تھے اور اکثر راہوں سے کانٹے وغیرہ  ہٹا دیا کرتے تھے تاکہ خلقِ خدا   راستے کی بےجا تکالیف سے بچ سکے۔










بلا شبہ اللہ نے محمد رسول اللہ صلی اللہ علیہ وسلم کو رحمت اللعالمین بنا کر بھیجا اور وہ تمام لوگ جو آپ ﷺ کی محبت کا دم بھرتے ہیں ہمارے لئے لائقِ تکریم ہیں، تاہم محبت کا اولین تقاضہ تو یہی ہے کہ اسوہء رسول
 ﷺ
 کے مطابق زندگی کو برتنے کی کوشش کی جائے
۔ دعا ہے کہ اللہ رب العزت ہمیں بھی رسول اللہ صلی اللہ علیہ وسلم سے محبت  کی توفیق عطا فرمائے اور ہمارے لئے آپ ﷺ کی اطاعت اور اتباع آسان بنا دے۔ آمین











جنوری 13, 2014

 عشقِ رسول 
عبید الرحمٰن عبیدؔ کی دو خوبصورت غزلیں






عبید الرحمٰن عبیدؔ کی دو خوبصورت غزلیں








عبید الرحمٰن عبیدؔ بہت اچھے شاعر ہونے کے ساتھ ساتھ میرے بہت ہی عزیز بھائی بھی ہیں اور میرے شفیق اُستاد بھی ۔ اگر آج میں کچھ ٹوٹے پھوٹے شعر نظم کر لیتا ہوں تو اس کے پیچھے اُنہی کا ہاتھ ہے۔ سچ پوچھیے تو شاعری کی الف ب سے واقفیت مجھے عبید بھائی نے ہی کروائی اور فن ِ شاعری کے رموز اورباریکیوں کو سمجھنے میری ہر ممکن رہنمائی کی۔








شاعری کے علاوہ خاکسار ایک عرصے اُن کے ساتھ مقیم رہا اور اس دوران اُن سے جو شفقت اور محبت  میسر آئی وہ میری زندگی میں کسی نعمت سے کم نہیں ہے اور اگر میں چاہوں بھی تو اُن کی محبتوں کا شکریہ ادا نہیں کر سکتا۔






عبید الرحمٰن عبیدؔ کا شعری مجموعہ "جب زرد ہو موسم اندر کا" کے عنوان سے  شائع ہوا۔ جس میں موصوف کی شاعری اور مصوری کے کمالات جا بجا دیکھنے کو ملتے ہیں۔ کتاب کا عنوان اس شعر سے اخذ کیا گیا ہے:






جب خواب ہی ساری جھوٹے ہوں ، اور برگِ تمنّا سوکھے ہوں


جب زرد ہو موسم اندر کا ، کیا پھول کھلائیں چہرے پر














منتخب کلام کے سلسلے میں آج محترم عبید الرحمٰن عبیدؔ صاحب کی دو خوبصورت غزلوں کے ساتھ حاضر ہوا ہوں۔ ملاحظہ فرمائیے۔






غزل




اک تھکا ماندہ مسافر، وہی صحرا، وہی دھوپ


پھر وہی آبلہ پائی، وہی رستہ، وہی دھوپ




میں وہی رات، بہ عنوانِ سکوں، سازِ خاموش


تو وہی چاند سراپا، ترا لہجہ وہی دھوپ




پھر کتابوں کی جگہ بھوک، مشقت، محنت


پھر وہی ٹاٹ بچھونا، وہی بچہ، وہی دھوپ




میں شجر سایہ فگن سب پہ عدو ہوں کہ سجن


میرا ماضی بھی کڑی دھوپ تھی فردا، وہی دھوپ




پھر کوئی شیریں طلب، سر میں جنوں کا سودا


وہی سنگلاخ چٹانیں، وہی تیشہ، وہی دھوپ




آسماں چھونے کی خواہش پہ ہے طائر نادم


پھر وہی قیدِ مسلسل، وہی پنجرہ، وہی دھوپ




پھر وہی جلتے مکاں، پھر وہی رقصِ بسمل


اور سورج کا عبیدؔ اب بھی تماشا وہی دھوپ




******






غزل




شب گزیدوں پہ عنایت کی نظر مت کیجے


آپ مختار اگر ہیں تو سحر مت کیجے




ایک دوشیزہ تھکن نام تھا جس کا شاید


کہتی ہی رہ گئی مجھ سے کہ سفر مت کیجے




اَجر دیتے ہُوئے چہرے پہ غرورِ احساں


دیکھیے اتنی بھی توہینِ ہُنر مت کیجے




آگ بھڑکے تو نہیں دیکھتی، گھر کس کا ہے


مانیے میری تو یہ شوقِ شرر مت کیجے




نامناسب ہیں یہ پہرے بھی فصیلِ جاں پر


شاید آجائے کوئی، بند یہ در مت کیجے




میں نے مانا کہ ہے نفرت ہی بدل نفرت کا 


آپ کرسکتے ہیں نفرت بھی مگر، مت کیجے




عبید الرحمٰن عبیدؔ











جنوری 08, 2014

 ایک شاعر دو غزلیں, شاعری, عبید الرحمٰن عبید, غزل, غزلیات, منتخب کلام 
دلِ من مُسافرِ من






دلِ من مُسافرِ من








مرے دل، مرے مُسافر




ہوا پھر سے حکم صادر




کہ وطن بدر ہوں ہم تم




دیں گلی گلی صدائیں




کریں رُخ نگر نگر کا




کہ سُراغ کوئی پائیں




کسی یارِ نامہ بَر کا




ہر اک اجنبی سے پوچھیں




جو پتہ تھا اپنے گھر کا




سرِ کوئے ناشنایاں




ہمیں دن سے رات کرنا




کبھی اِس سے بات کرنا




کبھی اُس سے بات کرنا




تمھیں کیا کہوں کہ کیا ہے




شبِ غم بُری بَلا ہے




ہمیں یہ بھی تھا غنیمت 




جو کوئی شمار ہوتا




ہمیں کیا بُرا تھا مرنا




اگر ایک بار ہوتا








فیض احمد فیضؔ









دسمبر 27, 2013

 سدا بہار نظمیں, فیض, فیض احمد فیض, قندِ مکرّر, نظم 
لیاقت علی عاصم کی دو خوبصورت غزلیں






لیاقت علی عاصم کی دو خوبصورت غزلیں








اب کِسے معلُوم کیا کیا جل گیا




ایک  گھر تھا ٹُوٹا پُھوٹا جل گیا








گھر کی دیواریں ہیں آئنہ بدست




خوبرُو لڑکی کا چہرہ جل گیا








شہر والوں نے کبھی پُوچھا نہیں




جل گئی کشتی کہ دریا جل گیا








حسرتیں مُرجھا گئیں اِس بار بھی




آتشِ گُل سے دریچہ جل گیا








اُس طرف کی بھی خبر لیجے کبھی




ابر بتلاتے ہیں صحرا جل گیا








آتشِ نا دیدہ ہے یہ ہجر بھی




یُوں بُجھا یہ دل کہ گویا جل گیا












کشتیوں میں آگ لے آئے تھے ہم




اِس لئے عاصمؔ جزیرہ جل گیا 










******








کشتِ اُمّید بارور نہ ہُوئی




لاکھ سورج اُگے سحر نہ ہُوئی








ہم مُسافر تھے دھوپ کے ہم سے




ناز برداریِ شجر نہ ہُوئی








مُجھ کو افسوس ہے کہ تیری طرف 




سب نے دیکھا مِری نظر نہ ہُوئی








گھر کی تقسیم کے سِوا  اب تک 




کوئی تقریب میرے گھر نہ ہُوئی








نام میرا تو تھا سرِ فہرست 




اتفاقاً مجھے خبر نہ ہُوئی








جانے کیا اپنا حال کر لیتا




خیر گُزری اُسے خبر نہ ہُوئی








لیاقت علی عاصم 





دسمبر 26, 2013

 ایک شاعر دو غزلیں, شاعری, غزل, غزلیات, لیاقت علی عاصم 
مِٹ گیا خواب آنکھ ملتے ہی - منیر نیازی






غزل 








آگئی یاد شام ڈھلتے ہی




بجھ گیا دل چراغ جلتے ہی








کُھل گئے شہرِ غم کے دروازے




اک ذرا سی ہوا کے چلتے ہی








کون تھا تُو کہ پھر نہ دیکھا تُجھے




مِٹ گیا خواب آنکھ ملتے ہی








خوف آتا ہے اپنے ہی گھر سے




ماہِ شب تاب کے نکلتے ہی








تُو بھی جیسے بدل سا جاتا ہے




عکسِ دیوار کے بدلتے ہی








خون سا لگ گیا ہے ہاتھوں میں




چڑھ گیا زہر گل مسلتے ہی








منیر نیازی






ماہِ منیر سے انتخاب





دسمبر 22, 2013

 سدا بہار نظمیں, شاعری, غزل, غزلیات, منتخب کلام, منیر نیازی, میری پسند 
اھے وائے ۔۔۔۔ رشید احمد صدیقی






اھے وائے 




رشید احمد صدیقی
 کی تحریر "پاسبان" سے اقتباس








سفر شروع ہوا راستے میں ایک درگاہ پڑتی تھی زیارت کے لئے اُتر پڑا ۔ اسباب سرائے میں رکھ کر درگاہ پہنچا۔ جو توقعات بن دیکھے قائم کی تھیں ان میں مایوسی ہوئی اور  وہاں کے پاسبانوں کو دیکھ کر جان و مال کا اتنا نہیں تو آبرو جانے کا اندیشہ ضرور ہوا۔  لمبی چوڑی عمارت ،گندگی، گداگر،  تنو مند ترش رو مجاور ہر طرف کہنگی اور زوال کے آثار۔ سمجھ میں نہ آیا کیا کروں۔ خیال آیا  قوالی سے کام لوں لیکن اشعار یاد نہ گانے سے واقفیت۔ تالی بجانے کی مشق کالج میں کی تھی لیکن کالج کی تالی اور مزار کی تالی میں بڑا فرق تھا اور اس فرق کو خادموں اور مجاورں نے محسوس کر لیا تو یہاں کوئی ایسا تو ہے نہیں جو اس کا قائل ہو کہ تالی دونوں ہاتھ سے بج سکتی ہے ممکن ہے تالی کا پرچہ ترکیب استعمال کچھ اور ہی ہو مثلاً  ایک ہی ہاتھ سے بجائی جاتی ہو خیال آیا کہ گو اشعار تالی اور قوالی وغیرہ کچھ نہیں آتی لیکن قوالی کی  ایک چیز آتی ہے۔ یعنی  "اھے وائے!" 












چنانچہ کچھ سوچتا کچھ گنگناتا بہت کچھ ڈرتا ہوا داخلِ عمارت ہوا۔ پاسبان نے ایسی پاٹ دار آواز میں للکارا کہ ساری عمارت گونج گئی اور میں ایک قدم پیچھے ہٹ گیا۔ "قدم درویشان ردِّ بلا"  ۔ پھر نہایت لجاجت سے فیس داخلہ طلب کی۔ بات سمجھ میں نہ آئی اس لئے کہ میرے قدم ردِّ بلا تھے تو اس کی فیس کیسی اور کسی دوسرے کے تھے تو اس کا اعلان مجھے دیکھ کر کیوں !  پھر سوچنے لگا کہ ممکن ہے شکل کے اعتبار سے میں درویش ہوں قدم کے اعتبار سے یہ لوگ یا کوئی اور بزرگ ردِّ بلا ہوں۔ عرض کیا جناب پیسے ہوتے تو وطن ہی کیوں چھوڑتا۔ اس اُمید پر حاضر ہوا ہوں کہ حضرت کے فیض سے کچھ پیسے مل جائیں گے۔








فرمایا آپ بڑے آدمی ہیں اللہ نے بہت کچھ دیا ہے، عرض کیا یہ آپ کا حسنِ ظن ہے لیکن رائے صحیح نہیں قائم فرمائی۔ میں مفلس عیال دار ہوں اُسی اعتبار سے مقروض اور مریض بھی۔ کہنے لگے بجا ۔ لیکن جب تک کچھ خیر خیرات نہ کیجے گا حضرت کی خوشنودی کیوں کر حاصل ہوگی۔  کیا خوب سودا نقد ہے اس ہاتھ دے اس ہاتھ لے۔ دبی  زبان سے عرض کی جناب یہ مزار شریف ہے یا امپیریل بنک! پاسبان نے کچھ اس طرح گھور کر دیکھا کہ مارے خوف کے دل سینے میں اور چونی جیب میں لرزنے لگی۔ چوّنی دربان کی خدمت میں پیش کی اور اھے وائے کہتا ہوا چار سورماؤں کی حفاظت یا حراست میں آگے بڑھا۔ ایک مقام پرطائفہ  کھڑا ہو گیا۔ حکم ہوا حضرت نے یہاں وضو کیا تھ۔ اکنّی رکھ دو ۔ اکنّی کے ساتھ ایک بزرگ بھی تخفیف میں آگئے۔ دوسری منزل پر بتایا گیا کہ حضرت نے یہاں چلّہ کھینچا تھا آٹھ آنے نذر کے پیش کرو۔ وہ بھی پیش کر دیئے ، ایک صاحب اور کم ہو ئے۔ ایک اور مقام پر پہنچے ارشاد ہوا  بارہ آنے رکھ دو حضور نے یہاں دعا مانگی تھی۔  تم بھی دعا مانگ لو۔  پوچھا کیا آپ بتاسکتے ہیں حضور نے کیا دعا مانگی تھی کہنے لگے یہی مانگی ہوگی کہ خدا مسلمانوں کو جملہ آفات و بلیّآت  سےمحفوظ رکھے۔ میں نے کہا اہے وائے، وہ دعا کب مقبول ہوئی کہ میں بھی مانگوں۔ اس پر دوست بہت برہم ہوئے اور کچھ تعجب نہ ہوتا اگر نقصِ  امن کی نوبت آجاتی ۔ میں نے مطلوبہ رقم ان کے ہاتھ پر رکھ دی جس کا کرشمہ یہ تھا کہ اُن کا ولولہ ِجہاد مزاج شریف اور دعائے لطیف پر ختم ہوگیا۔ 








پوچھنے لگے حضرت کا آنا کہاں سے ہوا۔ عرض کیا ٹمبکٹو سے۔  فرمایا وہاں مزارات ہیں ؟ کہاں جہاں کہیں مسلمان ہوں گے مزارات بھی ہوں گے۔ پوچھا متولی اور سجادہ نشین کون ہیں۔ کہاں فی الحال تو یہ خاکسار ہی ہے اور اس وقت مزارات کے مسائل پر تحقیقات کرنے ہندوستان آیا ہے۔ پوچھا اوقاف کی آمدنی کیسی ہے ۔ جواب دیا کافی سے زائد ہے۔ کہنے لگے اگر میری خدمات کی ضرورت ہو تو حاضر ہوں، یہاں حالات تو نہایت زار ہے۔  متولی صاحب پر ایک عورت اور ایک انگریز کا بڑا اثر ہے۔ مزار شریف کی ساری آمدنی انہی پر صرف ہوتی ہے۔ ہم خدام تو بس اُسی روکھی پھیکی پر بسر کرتے ہیں جو آپ لوگوں سے مل جاتی ہے۔ عرض کیا، کیا کیجے گا  انگریز  اور  عورت سے کسے اور کہاں مفر ہے۔ 








ایک دوسرے خادم کے ہمراہ آگے بڑھا اور ایک کھڑکی کے قریب پہنچا ساتھی نے کہا ایک روپیہ نذر کیجے اور کھڑکی میں منہ ڈال کر دعا مانگئے قبول ہوگی۔  عرض کیا یہ ایک روپیہ حاضر ہے۔ دعا مانگنے کی ضرورت نہیں سمجھتا ۔ کہنے لگے نہیں جناب یہ یہاں کا دستور ہے آپ مزار شریف کی توہین کرتے ہیں۔ میں نے کہا یہ بات نہیں ہے حواس پر قابو نہیں الٹی سیدھی دعا مانگ گیا تو کیا ہوگا۔ کہنے لگے دعا مانگنی پڑے گی۔ اس آستانے سے کوئی محروم نہیں گیا۔ مجبوراً کھڑکی  میں منہ ڈال کر کھڑا ہوگیا۔ رفیق نے للکارا دعا  مانگو اور ہم سے کیا پردہ باآوازِ بلند مانگو۔ عرض کیا اس سے ممکن ہے صاحبِ مزار کے آرام میں خلل پڑے گا ۔ فرمایا اس کا خیال نہ کرو۔ ہم سنبھال لیں گے۔ میں نے دعا مانگی۔  "اے برگزیدہ روح دعا فرمائیں کہ اس گنہگار اور بدبخت کو آج سے پھر کسی مزار یا مجاور سے سابقہ نہ پڑے۔"








یاد نہیں آتا کہ کھڑکی کے اندر سے خود گردن باہر نکالی یا اس کے لئے اپنے رفیق کا احسان مند ہونا پڑا۔ اہے وائے کرتا مزار شریف سے تنہا باہر آیا۔ بعض فقرا اور مساکین نے ہمدردی کرنا چاہیے لیکن آخری کرم فرما نے وہیں سے للکارا "خبردار وہابی ہے!" سرائے پہنچا تو سامان غائب۔  اہے وائے۔









دسمبر 19, 2013

 اقتباسات, رشید احمد صدیقی, طنز و مزاح, طنزیہ, نثر, Rasheed Ahmed Siddiqui 
ادا جعفری کی دو خوبصورت غزلیں






ادا جعفری کی دو خوبصورت غزلیں








گھر کا رستہ بھی ملا تھا شاید




راہ میں سنگِ وفا تھا شاید








اِک ہتھیلی پہ دیا ہے اب تک




ایک سورج نہ بجھا تھا شاید








اس قدر تیز ہوا کے جھونکے




شاخ پر پھول کِھلا تھا شاید








لوگ بے مہر نہ ہوتے ہوں گے




وہم سا دل کو ہُوا تھا شاید








خونِ دل میں تو ڈبویا تھا قلم




اور پھر کچھ نہ لکھا تھا شاید








تجھ کو بُھولے تو دعا تک بُھولے




اور وہی وقتِ دعا تھا شاید








موجہ ٴ رنگ بیاباں سے چلا




یا کوئی آبلہ پا تھا شاید








رُت کا ہر آن بدلتا لہجہ




ہم سے کچھ پوچھ رہا تھا شاید








کیوں ادا ؔ کوئی گریزاں لمحہ 




شعر سننے کو رُکا تھا شاید










******






حال کُھلتا نہیں جبینوں سے




رنج اُٹھائے ہیں کن قرینوں سے








رات آہستہ گام اُتری ہے




درد کے ماہتاب زینوں سے








ہم نے سوچا نہ اُس نے جانا ہے




دل بھی ہوتے ہیں آبگینوں سے








کون لے گا شرارِ جاں کا حساب




دشتِ امروز کے دفینوں سے








تو نے مژگاں اُٹھا کے دیکھا بھی




شہر خالی نہ تھا مکینوں سے








آشنا آشنا پیام آئے




اجنبی اجنبی زمینوں سے








جی  کو آرام آ گیا ہے  اداؔ




کبھی طوفاں، کبھی سفینوں سے








اداؔ جعفری





نومبر 28, 2013

 ادا جعفری, ایک شاعر دو غزلیں, شاعری, غزل, غزلیات, منتخب کلام 
انسان اور وقت






انسان اور وقت کا ساتھ بہت پُرانا ہے ۔ ایک دور تھا کہ وہ سور ج اور ستاروں کی چال دیکھ کر وقت کا اندازہ لگایا کرتا تھا۔ یہ وہ دور تھا جب وقت انسان کے ساتھ تھا لیکن شناشائی ابھی ابتدائی مراحل میں ہی تھی ۔ آج بھی انسان کبھی وقت کے ساتھ ہوتا ہے تو کبھی وقت کے ساتھ ساتھ چلنے کی کوشش میں ہوتا ہے۔ کبھی تیز دوڑ کر آگے نکلنے کی کوشش کرتا ہے اور منہ کے بل گر پڑتا ہے۔ 








ہزارہا سال کے تجربے اور ساتھ کے باوجود انسان ابھی بھی وقت سے بہت پیچھے ہے۔ وہ لاکھ خود کو طرم خان سمجھنے لگے لیکن وقت ہمیشہ اُس کے اندازوں کو غلط ثابت کردیتا ہے اور اُسے بتاتا ہے کہ ابھی وہ وقت نہیں آیا کہ ۔۔۔ ۔ 








سوال یہ ہے کہ انسان وقت سے اس قدر اُلجھتا کیوں ہے۔ جواب یہ ہے کہ یہ انسان کے لئے زندگی اور موت کا معاملہ ہے۔ زندگی اور موت ۔۔۔ ؟ ہاں ! کیا زندگی وقت کے سوا بھی کچھ ہے؟ پھر وہ وقت سے کیوں نہ اُلجھے ۔ زندگی ایک مہلت ہی تو ہے ۔ پیدائش سے لے کر موت تک کی مہلت۔ شاید اسی لئے انسان وقت سے ہمہ وقت برسرِ پیکار رہتا ہے۔ اکثر شاکی رہتا ہے اور کبھی کبھی تو اپنی کوتاہیوں کے لئے بھی وقت ہی کو قصوروار ٹہھراتا ہے۔ 








وقت کی پیمائش بھی ہمیشہ انسان کے لئے ایک مسئلہ ہی رہی ہے سورج اور ستاروں کی چال سے لے کر فراقِ یار کی طوالت اور وصل کی مختصر گھڑیاں۔ غرض وقت کو ناپنے کے سب پیمانے ایک وقت تک ہی انسان کا ساتھ دیتے ہیں اور پھر انسان سوچتا ہے کہ پلوں کے نیچے سے جتنا پانی بہہ گیا، وقت کے لئے بنائے گئے اُس کے پیمانے اُس کا ادراک ہی نہیں کر سکے۔ 








ڈھلتی عمر بھی انسان کو وقت کے گزرنے سے آگاہ کرتی ہے۔ کسی دن اچانک ہی کسی کا چھوٹا سافقرہ یا آئنے کی بے تکلفی اُسے چونکا دیتی ہے۔ جیسے وہ برسوں کی نیند سے بیدار ہوا ہو۔ وہ سوچتا ہے کہ وقت کی اُنگلی پکڑے وہ کہاں سے کہاں تک آگیا ہے ۔ یہاں تک کہ پیچھے مُڑ کر دیکھنے پر اُسے اپنا نقطہء آغاز تک نظر نہیں آتا۔ اُسے لگتا ہے جیسے وقت ریت کی طرح اُس کی مُٹھی سے پھسل گیا ہو۔ وقت کا ریت کی طرح ہتھیلی سے پھسل جانا بھی کیا ہی خوب تمثیل ہے ۔ شاید پہلی بار جب انسان کو یہ تشبیہہ سوجھی ہو گی تو اُسے ریت گھڑی بنانے کا خیال آیا ہوگا۔ 








آپ نے ریت گھڑی اور کہیں نہیں تو کمپیوٹر میں انتظار کی علامت کے طور پر ضرور دیکھی ہوگی۔ ریت گھڑی سے مستقل ریت کے ذرے زوال پذیر نظر آتے ہیں یہاں تک کہ وقت کی جھولی کے سب سکّے نذرِ خاک ہوجاتے ہیں۔ ریت گھڑی تو پلٹ کر پھر سے کام پر لگادی جاتی ہے لیکن انسان کی زندگی ریگِ صحرا کی ایک مُٹھی سے زیادہ نہیں معلوم ہوتی۔ 








آج کا دور ڈجیٹل گھڑیوں سے بھی آگے کا ہے ، آج ہم ایک ثانیے کے بھی ہزار ویں حصے کی پیمائش باآسانی کر سکتے ہیں۔ لیکن افسوس کے احساس ڈجیٹل نہیں ہوسکا ۔ احساس اب بھی وہی ہے ۔ اب بھی انسان کبھی وقت کو قید کرنے کی کوشش کرتا ہے تو کبھی اُس کی کوشش ہوتی ہے کہ خود کو وقت کی قید سے آزاد کرالے۔ فراق کی گھڑیاں کاٹے نہیں کٹتیں اور وصل میں وہ بے اختیار کہہ اُٹھتا ہے:








تجھ سے ملتا ہوں تو اس سوچ میں پڑ جاتا ہوں




وقت کے پاؤں میں زنجیر میں ڈالوں کیسے​








اکثر لوگ کہتے ہیں کہ وقت از خودمختصر یا طویل نہیں ہوتا بلکہ انسان کا احساس اُسے درازی یا تنگی کی خلعت عطا کرتا ہے۔ کمرہء امتحان کے تین گھنٹے اور انتظار کے تیس منٹ کو اگر میزانِ احساس میں رکھا جائے تو شاید کوئی بھی پلڑا ہار ماننے کو تیار نہ ہو۔ 








یہ بھی سنتے ہیں کہ وقت ہمیشہ ایک سا نہیں رہتا ۔ دیکھا جائے تو یہ بات بھی خوب ہے کہ خوشی کی گھڑیوں میں انسان کو مغرور نہیں ہونے دیتی اور مشکل میں مایوسی سے بچا لیتی ہے۔ یعنی انسان کے برتاؤ کو اعتدال کے سکون بخش مستقر میں لا کھڑا کرتی ہے۔ اس بات سے مشکل میں حوصلہ ملتا ہے اور اُمید کی لو فروزاں ہو جاتی ہے کہ کبھی تو وقت موافق بھی ہوگا۔ وقت کبھی انسان کے موافق ہوتا ہے تو کبھی مخالف اور ہر دو صورتوں میں یہ انسان کو بہت کچھ سکھاتا ہے اور جو بات وقت انسان کو سکھاتا ہےاُسے بھولنا ممکن نہیں ہوتا۔ 








ہمارے ہاں وقت کا لفظ بہت ہی وسیع معنوں میں مستعمل ہے۔ یہ کبھی محض ایک ساعت کے لئے استعمال ہوتا ہے تو کبھی یہ ایک عہد کا استعارہ بن جاتا ہے۔ وقتِ رخصت، وصل کی ساعت، ہجر کی گھڑیاں، رنج کا موسم اور گلابوں والی رُت سب کے سب وقت کے ہی بہروپ ہیں ۔ اچھا وقت یوں کٹ جاتا ہے کہ پتہ بھی نہیں چلتا۔ بقول پروین شاکر:














ابھی ابھی وہ ملا تھا ہزار باتیں کیں








ابھی ابھی وہ گیا ہے مگر زمانہ ہوا






​




اور اگر زندگی رنج و محن کی تصویر ہو جائے تو شاعر کہہ اُٹھتا ہے:










جو گزاری نہ جا سکی ہم سے








ہم نے وہ زندگی گزاری ہے








​






جو لوگ وقت کے ساتھ چلنا سیکھ لیتے ہیں وہ مستقل خود کو بدلتے رہتے ہیں لیکن وقت رُکنا نہیں جانتا اور اکثر انسان وقت کے تعاقب میں ہانپ جاتا ہے۔ بقول امجد اسلام امجد "وقت سے کون کہے یار ذرا آہستہ۔۔۔ !" 








وقت انسان کے ساتھ جو بھی کرے لیکن انسان کو ہمیشہ یہی سبق دیا جاتا ہے کہ وہ وقت کی قدر کرے اور وقت کے دامن میں کارہائے مثبت و مفید کے پھول کشید کرتا رہے ، یقیناً ایک نہ ایک دن منظر اور پس منظر دونوں رنگ و بو سے معمور ہو جائیں گے۔ 








سب سے آخری بات یہ کہ وقت بڑی ظالم شے ہے اور وہ ایسے کہ اگر آپ خود وقت کے قصیدے بھی پڑھتے رہیں تب بھی یہ اپنی روش سے باز نہ آئے گا اور پُھر سے اُڑ جائے گا اور آپ کو کفِ افسوس ملنے کے مزید وقت درکار ہوگا۔ سو اس گفتگو کو یہیں سمیٹتے ہوئے آخر میں کچھ منتخب اشعار کہ جن میں وقت اور انسانی احساسات کو خوبصورتی سے بُنا گیا ہے۔ 








ایک غزل کے کچھ اشعار :














وقت سے وقت کی کیا شکایت کریں، وقت ہی نہ رہا وقت کی بات ہے








اُس نے دیکھا مجھے، اُس نے چاہا مجھے، اُس نے ٹھکرا دیا، وقت کی بات ہے
















کوئی مشکل پڑی، کوئی کام آگیا، ذہن میں اُس کے جو میرا نام آگیا








بعد مدّت کے وہ دوستوں کی طرح ہم سے ہنس کر ملا وقت کی بات ہے
















زندگی ہم سے انجان تو ہو گئی، ایک رشتے کی پہچان تو ہو گئی








کوئی چاہت نہ تھی بس مروّت تھی وہ، خود کو سمجھا لیا وقت کی بات ہے​














کچھ اشعار ایک اور غزل سے:














جسم کی بات نہیں تھی ان کے دل تک جانا تھا








لمبی دوری طے کرنے میں وقت تو لگتا ہے
















ہم نے علاج زخم دل تو ڈھونڈ لیا لیکن








گہرے زخموں کو بھرنے میں وقت تو لگتا ہے
















گانٹھ اگر لگ جائے تو پھر رشتے ہوں یا ڈوری








لاکھ کریں کوشش کھولنے میں وقت تو لگتا ہے








​






کچھ اشعار فرحت عباس شاہ کے:














آگ ہو تو جلنے میں دیر کتنی لگتی ہے








برف کے پگھلنے میں‌ دیر کتنی لگتی ہے
















چاہے کوئی رک جائے، چاہے کوئی رہ جائے








قافلوں کو چلنے میں دیر کتنی لگتی ہے
















چاہے کوئی جیسا بھی ہمسفر ہو صدیوں سے








راستہ بدلنے میں دیر کتنی لگتی ہے​














کچھ نوشی گیلانی کے:










کُچھ بھی کر گزرنے میں دیر کتنی لگتی ہے








برف کے پگھلنے میں دیر کتنی لگتی ہے
















اُس نے ہنس کر دیکھا تو مُسکرادیے ہم بھی








ذات سے نکلنے میں دیر کِتنی لگتی ہے​














جون ایلیا:










آدمی وقت پر گیا ہوگا








وقت پہلے گزر گیا ہوگا








​










ابنِ انشاء:










ساعتِ چند کے مسافر ہیں 








کوئی دم اور گفتگو لوگو! ​














اور بھی بہت سے ہیں لیکن کسی اور "وقت"۔ 









نومبر 23, 2013

 شاعری, میری تحریریں, نثر, وقت 
شہریاروں کے غضب سے نہیں ڈرتے یارو ۔ نور بجنوری






غزل








شہریاروں کے غضب سے نہیں ڈرتے یارو




ہم اصولوں کی تجارت نہیں کرتے یارو








خونِ حسرت ہی سہی، خونِ تمنّا ہی سہی




ان خرابوں میں کوئی رنگ تو بھرتے یارو








پھر تو ہر خاک نشیں عرشِ بریں پر ہوتا




صرف آہوں سے مقدر جو سنورتے یارو








سولیاں جُھوم کے ہوتی ہیں ہم آغوش جہاں




کاش ہم بھی اُنہی راہوں سے گُزرتے یارو








سر کہیں، سر پہ سجائی ہوئی دستار کہیں




زندگی کے لئے یوں بھی نہیں مرتے یارو








چاند تسخیر کیا، قلب نہ تسخیر کیا




اس  جزیرے میں بھی اک بار اُترتے یارو








نور بجنوری





نومبر 18, 2013

 شاعری, غزل, غزلیات, منتخب کلام, نور بجنوری 
اپنی فضا سے اپنے زمانوں سے کٹ گیا ۔ اُمید فاضلی






غزل








اپنی فضا سے اپنے زمانوں سے کٹ گیا




پتھر خدا بنا تو چٹانوں سے کٹ گیا








پھینکا تھکن نے جال تو کیوں کر کٹے گی رات




دن تو بلندیوں میں اُڑانوں سے کٹ گیا








وہ سر کہ جس میں عشق کا سودا تھا کل تلک




اب سوچتا ہوں کیا مرے شانوں سے کٹ گیا








پھرتے ہیں پَھن اُٹھائے ہُوئے اب ہوس کے ناگ




شاید زمیں کا ربط خزانوں سے کٹ گیا








ڈوبا ہُوا ملا ہے مکینوں کے خون سے 




وہ راستہ جو اپنے مکانوں سے کٹ گیا








مل کر جدا ہوا تھا کوئی اور  اُس کے بعد




ہر ایک لمحہ اپنے زمانوں سے کٹ گیا








اُمید فاضلی









نومبر 06, 2013

 اُمید فاضلی, شاعری, غزل, غزلیات 
سیلف میڈ لوگوں کا المیہ






سیلف میڈ لوگوں کا المیہ








روشنی مزاجوں کا کیا عجب مقدر ہے




زندگی کے رستے میں ۔ ۔ بچھنے والے کانٹوں کو 




راہ سے ہٹانے میں 




ایک ایک تنکے سے آشیاں بنانے میں 




خوشبوئیں پکڑنے میں ۔ ۔ گلستاں سجانے میں 




عمر کاٹ دیتے ہیں 




عمر کاٹ دیتے ہیں 




اور اپنے حصے کے پھول بانٹ دیتے ہیں 




کیسی کیسی خواہش کو قتل کرتے جاتے ہیں 




درگزر کے گلشن میں ابر بن کے رہتے ہیں 




صبر کے سمندر میں ۔ ۔ کشتیاں چلاتے ہیں 








یہ نہیں کہ ان کو اس روز و شب کی کاہش کا 




کچھ صلہ نہیں ملتا 




مرنے والی آسوں کا ۔ ۔ خون بہا نہیں ملتا 








زندگی کے دامن میں ۔ ۔ جس قدر بھی خوشیاں ہیں 




سب ہی ہاتھ آتی ہیں 




سب ہی مل بھی جاتی ہیں 




وقت پر نہیں ملتیں ۔ ۔ وقت پر نہیں آتیں 








یعنی ان کو محنت کا اجر مل تو جاتا ھے 




لیکن اس طرح جیسے 




قرض کی رقم کوئی قسط قسط ہو جائے 




اصل جو عبارت ہو ۔ ۔ پسِ نوشت ہو جائے 








فصلِ گُل کے آخر میں پھول ان کے کھلتے ہیں 




ان کے صحن میں سورج  دیر سے نکلتے ہیں








امجد اسلام امجد









نومبر 04, 2013

 امجد اسلام امجد, سدا بہار نظمیں, شاعری, میری پسند, نظم 
رنگ ہے دل کا مرے






رنگ ہے دل کا مرے








تم نہ آئے تھے تو ہر چیز وہی تھی کہ جو ہے




آسماں حدِّ نظر،  راہگزر راہگزر،  شیشہ مَے شیشہ مے




اور اب شیشہ مَے ،راہگزر، رنگِ فلک




رنگ ہے دل کا مرے ، خون جگر ہونے تک




چمپئی رنگ کبھی راحتِ دیدار کا رنگ




سرمئی رنگ کہ ہے ساعتِ بیزار کا رنگ




زرد پتّوں کا،خس وخار کا رنگ




سُرخ پُھولوں کا دہکتے ہوئے گلزار کا رنگ




زہر کا رنگ ، لہو رنگ ، شبِ تار کا رنگ




آسماں ، راہگزر،شیشہ مَے،




کوئی بھیگا ہُوا دامن ،کوئی دُکھتی ہوئی رگ




کوئی ہر لخطہ بدلتا ہُوا آئینہ ہے




اب جو آئے ہو تو ٹھہرو کہ کوئی رنگ ،کوئی رُت ،کوئی شے




ایک جگہ پر ٹھہرے،




پھر سے اک بار ہر اک چیز وہی ہو کہ جو تھی




آسماں حدِّ نظر ، راہگزر راہگزر، شیشہ مَے شیشہ مے








فیض احمد فیض





اکتوبر 26, 2013

 سدا بہار نظمیں, شاعری, فیض, فیض احمد فیض, منتخب کلام, میری پسند, نظم 
نور بجنوری کی دو خوبصورت غزلیں














روح چٹخی ہوئی، جسم دُرکا ہوا




دستِ سائل بھی، کاسہ بھی ٹوٹا  ہُوا








میرے باہر زمان و مکاں نوحہ گر




میرے اندر کوئی مجھ پہ ہنستا  ہُوا








ہر نظر نیم جاں عقل کے زہر سے




ہر صحیفے میں اک سانپ بیٹھا  ہُوا








وحشیوں کو بگولے اُڑا لے گئے




شہر کی طرح صحرا بھی سُونا  ہُوا








ایک اندھی کرن بین کرنے لگی




قریہ ٴ دل میں شاید سویرا  ہُوا








کوہکن، تیشہ و سنگ سے بے نیاز




قیس، پھولوں کے بستر پہ سویا  ہُوا








اس جنم میں بھی جسموں کی منڈی لگی




اس جنم میں بھی چاہت کا سودا ہُوا








تیر بن کر لگا آج احساس پر




ایک پتّہ ہواؤں میں اُڑتا ہوا










******








سر وہی، سنگ وہی، لذّتِ آزار وہی




ہم وہی، لوگ وہی، کوچہء دلدار وہی








اک جہنّم سے دھکتا ہُوا، تاحدِّ نظر




وقت کی آگ وہی شعلہء رفتار وہی








شیشہ ٴ  چشم  پہ چھایا ہُوا اک زلف کا عکس




قریہ ٴ دار وہی، سایہ ٴ دیوار وہی








عرصہ ٴ  حشر کبھی ختم بھی ہوگا کہ نہیں




وہی انصاف کی میزان، گناہگار وہی








تم سلامت رہو ، یوسف کی ضرورت کیسی




اہلِ فن! آج بھی ہے رونقِ بازار وہی








میں بھی زندہ ہوں ، ترا حُسن بھی تابندہ ہے




چاند سے زخم  وہی، پھول سی مہکار وہی








نورؔ میں اب بھی محبّت کو عبادت جانوں




ہے مرے ہاتھ میں ٹوٹی ہوئی تلوار وہی








نور بجنوری









اکتوبر 22, 2013

 ایک شاعر دو غزلیں, شاعری, غزل, غزلیات, منتخب کلام, نور بجنوری 
رضی اختر شوق کی دو خوبصورت غزلیں










رضی اختر شوق کی دو خوبصورت غزلیں












ایک ہی  آگ کے شعلوں میں جلائے ہوئے لوگ 




روز مل جاتے ہیں دو چار ستائے ہوئے لوگ








وہی میں ہوں، وہی آسودہ خرامی میری




اور ہر سمت وہی دام بچھائے ہوئے لوگ








خواب کیسے کہ اب آنکھیں ہی سلامت رہ جائیں




وہ فضا ہے کہ رہیں خود کو بچائے ہوئے لوگ








تیرے محرم تو نہیں اے نگہِ ناز مگر




ہم کو پہچان کہ ہیں تیرے بُلائے ہوئے لوگ








زندگی دیکھ یہ انداز تری چاہت کا




کن صلیبوں کو ہیں سینے سے لگائے ہوئے لوگ








پھر وہی ہم ہیں وہی حلقہ ٴ یاراں بھی ہے شوقؔ




پھر وہی شہر، وہی سنگ اُٹھائے ہوئے لوگ












******












اے خدا صبر دے مجھ کو نہ شکیبائی دے




زخم وہ دے جو مری روح کو گہرائی دے








خلقتِ شہر یونہی خو ش ہے تو پھر یوں ہی سہی




ان کو پتّھر دے ، مجھے ظرفِ پذیرائی دے 








جو نگاہوں میں ہے کچھ اس سے سوا بھی دیکھوں




یا اِن آنکھوں کو بجھا یا انہیں بینائی دے








تہمتِ عشق تو اس شہر میں کیا دے گا کوئی




کوئی اتنا بھی نہیں طعنہ ٴ رسوائی دے








بارِ دنیا نہ سہی، بارِ صداقت اُٹھ جائے




ناتواں جسم کو اتنی تو توانائی دے








مجھ کو اس شہر کی درماندہ خرامی سے الگ




پھر مرے خواب دے اور پھر مری تنہائی دے








رضی اختر شوق









اکتوبر 19, 2013

 ایک شاعر دو غزلیں, رضی اختر شوق, شاعری, غزل, غزلیات, منتخب کلام 
ہم ہیں آوارہ سُو بسُو لوگو






غزل








ہم ہیں آوارہ سُو بسُو لوگو




جیسے جنگل میں رنگ و بُو لوگو








ساعتِ چند کے مسافر سے




کوئی دم اور گفتگو لوگو








تھے تمہاری طرح کبھی ہم لوگ




گھر ہمارے بھی تھے کبھو لوگو








ایک منزل سے ہو کے آئے ہیں




ایک منزل ہے رُوبُرو لوگو








وقت ہوتا تو آرزو کرتے




جانے کس شے کی آرزو لوگو








تاب ہوتی تو جتسجُو کرتے




اب تو مایوس جستجُو لوگو








ابنِ انشا





اکتوبر 18, 2013

 ابنِ انشا, سدابہارغزلیں, شاعری, غزل, غزلیات 
اے مرے شہر ترے لوگ بھی اب تیرے نہیں





غزل







تری شوریدہ مزاجی کے سبب تیرے نہیں



اے مرے شہر ترے لوگ بھی اب تیرے نہیں







میں نے ایک اور بھی محفل میں انھیں دیکھا ہے



یہ جو تیرے نظر آتے ہیں یہ سب تیرے نہیں







یہ بہ ہر لحظہ نئی دھن پہ تھرکتے ہوئے لوگ



کون جانے کہ یہ کب تیرے ہیں کب تیرے نہیں







تیرا احسان کہ جانے گئے پہچانے گئے



اب کسی اور کے کیا ہوں گے یہ جب تیرے نہیں







دربدر ہو کے بھی جو تیری طرف دیکھتے تھے



وہ ترے خانماں برباد بھی اب تیرے نہیں







اب گلہ کیا کہ ہوا ہوگئے سب حلقہ بگوش



میں نہ کہتا تھا کہ یہ سہل طلب تیرے نہیں







ہو نہ ہو دل پہ کوئی بوجھ ہے بھاری ورنہ



بات کہنے کے یہ انداز یہ ڈھب تیرے نہیں







افتخار عارف









اکتوبر 15, 2013

 افتخار عارف, شاعری, غزل, غزلیات, منتخب کلام 
دلِ سوختہ کبھی بول بھی 






کبھی بول بھی (نظم)








دلِ سوختہ




کبھی بول بھی




جو اسیر کہتے تھے خود کو تیری اداؤں کے وہ کہاں گئے




جو سفیر تھے تیر ی چاہتوں کی فضاؤں کے وہ کہاں گئے




وہ جو مُبتلائے سفر تھے تیرے خیال میں




وہ جو دعویدار تھے عمر بھی کی وفاؤں کے وہ کہاں گئے




کبھی کوئی راز تو کھول بھی




کبھی بول بھی






دلِ نا خدا




کبھی بول بھی




جو تیرے سفینۂ دار و غم کے سوار تھے




جو تیرے وظیفہء چشمِ نم پہ نثار تھے




وہ جو ساحلوں پہ اُ تر گئے تو پھر اُس کے بعد پلٹ کے آئے کبھی نہیں




تیری لہر لہر پہ جن کے نقش و نگار تھے




کسی دن ترازوئے وقت پر




اُنہیں تول بھی




کبھی بول بھی






وہ جو تیرے نغمۂ زیرو بم کے امین تھے




جو ترے طفیل بلندیوں کے مکین تھے




و ہ جو معترف تھے تری نگاہِ نیاز کے




تمھیں جن پہ سو سو یقین تھے




وہ چکا گئے ترا مول بھی




کبھی بول بھی




کبھی بول بھی، دلِ سوختہ، دلِ نا خدا، دلِ بے نوا، کبھی بول بھی








فرحت عباس شاہ





ستمبر 11, 2013

 شاعری, فرحت عباس شاہ, منتخب کلام, نظم 
سچ کہا اے صبا! صحنِ گل زار میں دل نہیں لگ رہا






 لیاقت علی عاصم کی خوبصورت غزل








******جا و ید  صبا کی نذر******










سچ کہا اے صبا! صحنِ گل زار میں دل نہیں لگ رہا




سایہٴ سبز میں صحبتِ یار میں دل نہیں لگ رہا












رُوپ کیا شہر کا، شکل کیا گاؤں کی، دھوپ اورچھاؤں کی




ایک تکرار ہے اور تکرار میں دل نہیں لگ  رہا








وہ بدن اب کہاں، پیرَھن اب کہاں، بانکپن اب کہا ں




سب بیاباں  ہُوا، تیرے  بازار میں دل نہیں لگ رہا








میرے  تو رنگ ہی اُڑ گئے جب کہا ایک تصو یر نے




اب مجھے پھینک دو، میرا دیوار میں دل نہیں لگ رہا








صر صرِ وقت آئے  بکھیرے مجھے چار اطراف میں




اب عناصر کے اس ٹھوس انبار میں دل نہیں لگ رہا








اے پرندو  چلو، اے درختو چلو، اے  ہواؤ چلو




گرد  ہی گرد  ہے، کوچہ ٴ یار میں  دل نہیں لگ رہا








کیا کتابیں مری، کیا مری شاعری، رائیگا ں رائیگاں




میر و سودا و غالب کے اشعار میں دل نہیں لگ رہا








بشکریہ : محترم سید انور جاوید ہاشمی





ستمبر 10, 2013

 اردو ادب, جاوید صبا, شاعری, غزل, غزلیات, لیاقت علی عاصم, منتخب کلام 
زخم کا اندِمال ہوتے ہوئے​






غزل​




​




زخم کا اندِمال ہوتے ہوئے​




میں نے دیکھا کمال ہوتے ہوئے​




​




ہجر کی دھوپ کیوں نہیں ڈھلتی​




جشنِ شامِ وصال ہوتے ہوئے​




​




دے گئی مستقل خلش دل کو​




آرزو پائمال ہوتے ہوئے​




​




لوگ جیتے ہیں جینا چاہتے ہیں​




زندگانی وبال ہوتے ہوئے​




​




کس قدر اختلاف کرتا ہے​




وہ مرا ہم خیال ہوتے ہوئے​




​




پئے الزام آ رُکیں مجھ پر​




ساری آنکھیں سوال ہوتے ہوئے​




​




آج بھی لوگ عشق کرتے ہیں​




سامنے کی مثال ہوتے ہوئے​




​




خود سے ہنس کر نہ مل سکے احمدؔ​




خوش سخن، خوش خصال ہوتے ہوئے​




​




محمد احمدؔ​





ستمبر 04, 2013

 شاعری, غزل, غزلیات, محمد احمد, محمد احمد کی غزل, میری شاعری 
بھائی کی محبت کے عکاس دو نوحے ۔  فیض احمد فیض اور مصطفیٰ زیدی کے قلم سے










کہنے کو تو یہ دنیا ایک سرائے کی طرح ہی ہے کہ لوگ آتے ہیں اور چلے جاتے ہیں لیکن ساتھ زندگی بسر کرنے والے  اکثر دلوں میں گھر کر جاتے ہیں  اور اُن کی عارضی یا دائمی جدائی دلوں میں گھاؤ ڈال جاتی ہے۔ پھر اگر ایسے لوگ آپ کے قریبی ہوں۔ آپ کے اہلِ خانہ میں سے ہوں تو یہ زخم اور بھی گہرا ہوتا ہے کہ اپنوں کی جُدائی بھی اپنوں کی محبت کی طرح بے مثال ہوتی ہے۔ 




رفتگاں کی یاد اور دکھ اردو شاعری کا ایک خاص حزنیہ موضوع ہے اور شعراء نے اس  کا حق بھی خوب ادا کیا ہے۔ 
ذیل میں دو نظمیں پیش ہیں جو دو  بے مثال شعراء نے اپنے بھائی کی وفات پر لکھی۔ پہلی نظم تو فیض کی مشہورِ زمانہ "نوحہ"  ہے جبکہ دوسری نظم مصطفیٰ زیدی کی "اپنے مرحوم بھائی مجتبیٰ زیدی کے نام" ہے۔  دونوں ہی نظمیں ایک سے بڑھ کر ایک ہیں اور محبت اور  غم کی وہ کیفیات رکھتی ہیں کہ جنہیں دل سے ہی محسوس کیا جا سکتا ہے۔  








نوحہ 








مجھ کو شکوہ ہے مرے بھائی کہ تم جاتے ہوئے




لے گئے ساتھ مری عمرِ گزشتہ کی کتاب




اس میں تو میری بہت قیمتی تصویریں تھیں




اس میں بچپن تھا مرا، اور مرا عہدِ شباب




اس کے بدلے مجھے تم دے گئے جاتے جاتے




اپنے غم کا یہ دمکتا ہوا خوں رنگ گلاب




کیا کروں بھائی ، یہ اعزاز میں کیونکر پہنوں




مجھ سے لے لو مری سب چاک قمیضوں کا حساب




آخری بار ہے، لو مان لو اک یہ بھی سوال




آج تک تم سے میں لوٹا نہیں مایوسِ جواب




آ کے لے جاؤ تم اپنا یہ دمکتا ہوا پھول




مجھ کو لوٹا دو مری عمرِ گزشتہ کی کتاب








فیض احمد فیض








۔۔۔۔۔۔








اپنے مرحوم بھائی  مجتبیٰ زیدی کے نام 








تم کہاں رہتے ہو اے ہم سے بچھڑنے والو!




ہم  تمھیں ڈھونڈنے جائیں تو ملو گے کہ نہیں




ماں کی ویران نگاہوں کی طرف دیکھو گے؟




بھائی آواز اگر دے تو سُنو گے کہ نہیں








دشتِ غربت کے بھلے دن سے بھی جی ڈرتا ہے




کہ وہاں کوئی نہ مونس نہ سہارا ہوگا




ہم کہاں جشن میں شامل تھے جو کچھ سُن نہ سکے!




تم نے ان زخموں میں کس کس کو پکارا ہوگا








ہم تو جس وقت بھی، جس دن بھی پریشان ہوئے




تم نے آکر ہمیں محفوظ کیا، راہ دکھائی




اور جب تم پہ بُرا وقت پڑا تب ہم لوگ




جانے کس گھر میں ،کہاں سوئے ہوئے تھے بھائی








ہم تری لاش کو کاندھا بھی نہ دینے آئے




ہم نے غربت میں تجھے زیرِ زمیں چھوڑ دیا




ہم نے اس زیست میں بس ایک نگیں پایا تھا




کسی تربت میں وہی ایک نگیں چھوڑ دیا








(نا مکمل ۔۔۔۔۔     وہ نوحہ جو کبھی مکمل نہیں ہو سکتا)








مصطفیٰ زیدی





اگست 27, 2013

 اردو ادب, شاعری, فیض احمد فیض, مصطفیٰ زیدی, نظم, نوحہ 
رشک بھرے دو سوال






کاسنی رنگ کا 




وہ جو چھوٹا سا پھول اُس کے بالوں میں ہے




کن خیالوں میں ہے؟








اور آویزے جو 




جھلملاتے ہوئے اُس کے کانوں میں ہیں




کن اُڑانوں میں ہیں؟








محمد احمدؔ





اگست 23, 2013

 سوال, شاعری, محمد احمد, محمد احمد کی نظم, مختصر نظم, میری شاعری, نظم 
محرومِ تماشا​





محرومِ تماشا​



از محمد احمد​








شام ڈھل چکی تھی ۔ چائے کی ہوٹل پر حسبِ معمول رونق میں اضافہ ہو چکا تھا ۔ لوگ مختلف ٹولیوں کی صورت میں بیٹھے ہلکی پھلکی گفتگو میں مصروف تھےاور دن بھر کی تھکن کے مارے دکھتے بدن پر ذائقہ اور تراوت کے پھائے رکھ رہے تھے۔ یہ شہر کا ایک متوسط علاقہ تھا اور سندھ کے دیگر علاقوں کی طرح یہاں کےلوگ بھی چائے کے رسیا تھے۔ باہر والے لڑکے ادھر سے اُدھر کسی کو چائے اور کسی کو دلاسہ دیتے نظر آتے اور اپنے تئیں آرڈر اور چائے کی ترسیل میں توازن رکھنے کی کوشش کرتے ۔ 








نیلی گاہے گاہے مختلف میزوں پر جا رہی تھی ۔ اُسے ان میزوں کی ترتیب اور راستوں میں آنے والی تمام رکاوٹیں ازبر ہوگئیں تھیں۔ نیلی کے شانوں پر دو چھوٹے چھوٹے ہاتھ بڑی مضبوطی سے جمے ہوئے تھے جو اُسے رُکنے اور چلنے کی ہدایات دے رہے تھے ، ہدایات کیا دے رہے تھے یہ ہاتھ کسی کہنہ مشق ڈرائیور کے ہاتھوں کی طرح تھے جو گاڑی کے اسٹیرنگ پر مضبوطی سے جمے گاڑی کو یہاں سے وہاں اور وہاں سے یہاں موڑنے کا کام کرتے ہیں ۔ نیلی کو روکتے ، بڑھاتے یہ ہاتھ پرویز کے تھے۔ پرویز نیلی سے بڑا تھا ۔ بڑا بھی کیا تھا کہ پرویز اور نیلی کی عمروں میں سال دو سال کا ہی فرق ہوگا سو دونوں بہن بھائی تقریباً ہم عمر ہی نظر آتے تھے۔ 








نیلی دیکھ نہیں سکتی تھیں کہ اُس کی آنکھوں کی پُتلیاں پیدائش کے وقت سے ہی نہ جانے کس انجانے خوف سے گدلائی ہوئی سفید جھلیوں کے پیچھے جا چھپی تھیں۔ پرویز اور نیلی چائے کی ہوٹل پر موجود ہر میز پر جاتے اور اُن کی طرف آس بھری نظروں سے دیکھتے۔ پرویز کا کام نیلی کو میز کرسیوں پر براجمان لوگوں کے احاطہ ء نظر میں لاکر ختم ہوجاتا ۔ لوگ نیلی کی بے نور آنکھوں کو دیکھتے اور دو روپے ، پانچ روپے اور دس روپے نیلی کے ہاتھ پر رکھ دیتے ۔ جو لوگ کچھ نہ بھی دیتے وہ دل ہی دل میں ترس کھا کر رہ جاتے۔ ایک میز سے دوسری میز تک جاتے ہوئے ملنے والے سکے اور نوٹ پرویز کی جیب میں منتقل ہوجاتے۔ 








..............​








باقی سب ملازموں کی طرح الیاس بھی فیکٹری کے مالک ارشاد نواز سے خوش نہیں تھا۔ لیکن فیکٹری مزدوروں کے خوش ہونے نہ ہونے سے کسی کو کیا فرق پڑتا ہے اُنہیں پیسے چاہیے تو کام تو کرنا پڑے گا ،جب اور جس طرح بھی ملے۔ تیار شدہ ملبوسات کے اس ادارے میں بے شمار مزدور دن اور رات کی شفٹوں میں کام کرتے لیکن اُن کو اتنا ہی ملتا کہ وہ بامشکل گزارا کر لیں ، وہ جو بھی کماتے راشن کی نظر ہوجاتا۔ کبھی کھانے پینے یا پہنے اوڑھنے میں ہاتھ کی گرہ کھل جاتی تو قرض کی رسی زیبِ گلو ہو جاتی ۔ مزدوری ہر ہفتے کے دن تقسیم ہوتی اور اُس دن مزودر وں کی کیفیت اُس گرسنہ بلی کی سی ہوتی جو ڈھونڈ ڈھانڈ کر کچرے سے ہڈی تو برامد کر لیتی لیکن اُس ہڈی سے غذائیت نچوڑنے کا عمل گلے اور تالوؤں کو اُدھیڑ کر رکھ دیتا۔ گو کہ مزدوری وقت پر ملتی لیکن کسی نہ کسی بہانے مزدوری میں کٹوتی ہو جاتی۔ کبھی کپڑا رنگنے کے عمل میں خرابی ہو جاتی تو اس کا خمیازہ مزدوروں کو بھی بھگتنا پڑتا اور کبھی کوئی برامدی ترسیل خریدار کی طرف سے رد کردی جاتی تو بھی مزدوروں کی دھاڑی سے ہی نقصان پورا کرنے کی کوشش کی جاتی۔ 




"بھئی اپنی جیب سے تو نقصان پورا کرنے سے رہے، ایسے تو فیکٹری بند ہو جائے گی۔ پھر کہاں مزدوری ملے گی تم سب کو" ارشاد نواز خود کو حق بجانب سمجھتے۔ 




ہاں البتہ جب کبھی اُنہیں نسبتاً زیادہ منافع ہوتا تو اُنہیں کبھی وہ مزدور یاد نہ آتے جو خسارے میں اُن کے شریک ہوتے۔ 








زندگی بڑی عجیب چیز ہے رو دھو کر بھی چلتی رہتی ہے۔ الیاس بھی جیسے تیسے دن کاٹ رہا تھا، چھوٹے سے گھر میں وہ اور اُس کی بیوی تبسم، تنگی ترشی کی دن گزار رہے تھے۔ اُن کی تمام تر خوشی ننھے منے پرویز تک ہی محدود تھی کہ جسے دیکھ کر وہ مسرور ہوجاتے لیکن غربت کے باعث وہ اُس کے لئے بھی کچھ نہیں کر پاتے اور یہ خیال اُن کے مسرور چہرے سے اُجالا نوچ کر پھینک دیتا۔ پھر جب نیلی کی پیدائش ہوئی تو جیسے اُن کی رہی سہی خوشیوں کو بھی نظر لگ گئی۔ الیاس کا دل اُس چراغ کی طرح بجھ گیا جو طاق سے پختہ فرش پر گر کر ٹوٹ گیا ہو۔ تبسم صرف نام کی تبسم رہ گئی اور اُس کے چہرے سے مسکراہٹ ہمیشہ کے لئے رخصت ہوگئی۔ نیلی پیدائشی طور پر نابینا تھی۔ اُس کا ناک نقشہ بہت خوب تھا لیکن اُس کی آنکھیں ۔ اُس کی آنکھوں کو دیکھ دیکھ کر ماں باپ کے سینے پر سانپ لوٹنے لگتے۔ انہوں نے پہلے سے سوچ رکھا تھا کہ اگر لڑکی ہوئی تو اُس کا نام نیلم رکھیں گے لیکن یہ بات اُن کے وہم و خیال میں بھی نہیں تھی کہ اُن کی نیلی، نیلم کی طرح پیاری ہونے کے ساتھ ساتھ پتھر کی طرح اُن سے بیگانی بھی ہوگی۔ غربت کے آنگن میں پلنے والے بچوں کی قسمت میں پیار کہاں ہوتا ہے پھر بھی نیلم کو پیار سے نیلی کہا جانے لگا۔ شاید یہ نام پیار سے زیادہ بولنے والوں کی آسانی کا مظہر تھا۔ 








..............​








"لگتا ہے تم مجھے بیمار کرکے ہی چھوڑو گے" عاصم نے متذبذب انداز میں ایک کرسی گھسیٹتے ہوئے اسماعیل سے کہا۔ 




"ارے سر! کچھ نہیں ہوتا! کبھی کبھی ہم غریبوں کے ساتھ بھی بیٹھ جایا کریں"۔ اسماعیل بھی ایک کرسی پر براجمان ہو چکا تھا۔ 




"سینکڑوں لوگ دن بھر میں یہاں سے چائے پیتے ہیں، سب بیمار تھوڑی ہوتے ہیں۔ یہ تو چند ایک نصیبوں جلے ہی آپ ڈاکٹروں کی روزی روٹی کا سبب بن جاتے ہیں" اسماعیل نے مسکراتے ہوئے عاصم پہ طنز کیا۔ 




"ہاں ! وہ تو ٹھیک ہے لیکن دیکھو نا ۔۔۔ ۔! یہ لوگ صفائی کا بالکل خیال نہیں رکھتے۔ ایسے میں ڈر تو لگتا ہے نا!" عاصم نے مسکراتے ہوئے جواب دیا۔ 








عاصم اُسی ہسپتال میں سینیر ڈاکٹر تھا جس میں اسماعیل بطور میل نرس کام کیا کرتا تھا۔ اسپتال کے عملے سے عاصم کا سلوک دوستانہ تھا ۔ آج اتفاق سے وہ اسماعیل کو گھر تک چھوڑنے آ گیا تو اسماعیل اُسے ضد کرکے مشہورِ زمانہ کوئٹہ ہوٹل پر چائے پلانے لے آیا۔ 




عاصم بغور چائے بنانے والے اور برتن اُٹھانے رکھنے والے لڑکوں کو دیکھ رہا تھا ۔ وہ لوگ اپنے طور پر صفائی کا خیال بھی رکھ رہے تھے لیکن عاصم کے خیال میں یہ نا کافی تھا۔ اُس کا خیال تھا کہ تھوڑی سی کوشش کرکے ممکنات کی سرحدوں کو توسیع دی جا سکتی ہے۔ 








..............​








غربت کے دن بھی انسان جیسے تیسے کاٹ ہی لیتا ہے لیکن کچھ دکھ ایسے ہوتے ہیں جو اُسے اندر سے کھانا شروع کردیتے ہیں۔ نیلی کا دُکھ الیاس کے لئے ایسا ہی تھا۔ وہ ہر وقت اس کے بارے میں سوچتا کبھی خدا سے بھی شکوہ کرتا کہ اُس نے ایسا کیوں کیا۔ کیوں اُس کی چاند سی پیاری بیٹی کی ساتھ ہی ایسا ہوا کہ دنیا اُسے دیکھ کر ترس کھاتی اور وہ دنیا کو دیکھ بھی نہ پاتی۔ اُس نے اپنے طور پر نیلی کا علاج کرانے کی بھی کوشش کی لیکن نہ تو اس پسماندہ علاقے میں علاج کی اچھی سہولتیں تھیں اور نہ ہی اُس کی جیب اجازت دیتی کہ وہ آگے بڑھ کر کچھ کر سکے۔ پھر زیادہ تر ڈاکٹر اُس کی غربت کو دیکھتے ہوئے کوئی مہنگی اُمید اُس کی جھولی میں ڈالنے سے کتراتے اور نتیجتاً اُس کی مایوسی دو چند ہوجاتی۔ سوائے کُڑھنے کے اُس کے پاس کوئی چارہ نہیں تھا۔ 




ہر وقت کی یہ تکلیف الیاس کے لئے دن بدن سوہانِ روح ہوتی جا رہی تھی۔ پھر فیکٹری کے کچھ ساتھیوں کے ساتھ اُسے نشے کی عادت نے آ لیا۔ وہ روزانہ رات نشہ کرکے خود کو ادھر اُدھر کی سوچوں سے آزاد کرنے کی کوشش کرتا۔ نشے سے جُز وقتی سکون تو اُسے مل گیا لیکن وہ جانتا تھا کہ وہ ایک مشکل سے نکل کر دوسری مشکل میں پھنس گیا ہے۔ 




پھر ایک روز جب وہ نشے کی حالت میں گھر جا رہا تھا تو ایک انجانی گاڑی نے اُس کی سب مشکلیں آسان کردیں۔ 






جو گھرانہ الیاس کے دم قدم سے جیسے تیسے چل رہا تھا ، اُ س کے بعد تو جیسے وہاں برے وقت نے ڈیرے ہی ڈال لئے۔ مرنے والے کا کفن دفن تو کسی نہ کسی طرح ہو ہی جاتا ہے لیکن زندگی کہاں پیچھا چھوڑتی ہے ، زندہ لوگوں کو تو بہرکیف جینے کا تاوان دینا ہی پڑتا ہے۔ تنگی تُرشی فاقوں کی شکل اختیار کرنے لگی تو محلے پڑوس والے بھی کچھ زیادہ ہی مصروف ہو گئے۔ کہتے ہیں بھوک بڑی سفاک ہوتی ہے۔ اور واقعی بھوک نے اُنہیں اُس مقام تک پہنچا دیا جس کا کبھی سوچا بھی نہیں تھا۔ شاید الیاس بہت خود غرض تھا کہ قبر میں جا سویا۔ اب اُس کے لختِ جگر راہوں کی دھول ہوتے رہیں اُسے ہرگزپرواہ نہیں تھی۔ 








..............​








نیلی اور پرویز آدھے ایک منٹ ہر میز پر رُکتے اور اگر کوئی اُنہیں کچھ دینے پر آمادہ نہ ہوتا تو وہ آگے چل دیتے۔ کبھی کبھی کچھ لوگ متوجہ ہونے یا جوابی ردِ عمل ظاہر کرنے میں زیادہ دیر لگاتے تو کچھ ثانیے اور رُک جاتے۔ ابھی مایوسی کے مہمیز کرنے پر وہ ایک میز سے مُڑے ہی تھے کہ کسی کی آواز سنائی دی۔ 




"بات سنو ! ادھر آؤ ذرا۔۔۔ ۔! " یہ عاصم کی آواز تھی۔ 










..............​










ڈاکٹر عاصم اُس کی زندگی میں فرشتہ بن کر آئے تھے۔ شروع شروع میں تو اُسے یقین ہی نہیں آیا کہ چائے کی ہوٹل پر بیٹھا کوئی شخص اُسے بھیک دینے کے بجائے ایک ایسی بات کہہ رہا ہے جو اُس کے وہم و گمان میں بھی نہیں تھی۔ اُس نے تو اندھیروں کو ہی اپنا مقدر سمجھ لیا تھا لیکن جب اُسے یقین آیا کہ اُس کی آنکھیں بھی دنیا دیکھ سکیں گی اُس کی خوشی کی کوئی انتہا نہ رہی۔ عاصم ایک تجربہ کار ڈاکٹر تو تھا ہی ساتھ ساتھ اُس کی رسائی ایک ایسے ادارے تک بھی تھی جو راہِ خدا مستحق لوگوں کی آنکھوں کا علاج کرتاتھا۔ عاصم کی تجربہ کار آنکھیں پہلی نظر میں ہی بھانپ گئیں تھیں کہ نیلی کی مشکل کا حل ناممکن نہیں ہے۔ 








خوشی اور اُمید روز و شب کے حساب کو گھٹا دیتے ہیں۔ پتہ بھی نہ چلا کہ کب کاغذی کاروائیاں پوری ہوئیں اور کب وہ دن آ پہنچا کہ نیلی دن اور رات میں تمیز کرنے لگی۔ اب نیلی بے حد خوش تھی۔ وہ ایک ایک چیز کو دیکھتی اور حیران ہوتی۔ وہ اپنے تخیل کی دنیا کی ساری تصویریں حقیقی دنیا سے ملاتی اور مسکراتی ۔ اُس کا تخیل کمزور نہیں تھا لیکن مکمل تصویر کاری کے لئے روشنی کتنی ضروری ہے اُسے اب اس بات کا احساس ہورہا تھا۔ 










....................​










پھر آہستہ آہستہ جب روشنی کی چکاچوند کچھ کم ہوئی اور زندگی معمولات کی طرف لوٹنے لگی تو اُس پر زندگی کے خدو خال آشکار ہونے لگے۔ زندگی کی رنگا رنگی رفتہ رفتہ عمومیت کی دھند میں اپنی جاذبیت کھو رہی تھی۔ نیلی کو اکثر زندگی کی بدصورتی کا احساس ہونے لگا۔ خیراتی ادارے "نورِ اُمید" سے آپریشن کے بعد جو رقم نیلی کے گھرانے کو دی گئی تھی وہ بھی اب ختم ہو رہی تھی، اُسے اور پرویز کو لامحالہ اپنے معمول پر لوٹنا تھا کہ اس کے سوا کوئی چارہ ہی نہیں تھا۔ 










..............​










دوکانیں وہی تھیں، ہوٹلوں اور رہگزاروں پر موجود لوگ بھی کم و بیش وہی تھے لیکن اب پہلے والی بات نہیں رہی تھی۔ ایک دو دن میں ہی نیلی اور پرویز کو یہ احساس ہوگیا کہ گھر لوٹتے ہوئے اب اتنے پیسے اُن کے پاس نہیں ہوتے کہ وہ ٹھیک سے اپنے پیٹ کی آگ بجھا سکیں۔ آج تیسرا دن تھا کہ وہ دونوں بہن بھائی شہر بھر میں مارے مارے پھر رہے تھے لیکن کوئی اُن کا پرسانِ حال نہیں تھا ۔ کوئی نہیں تھا جو پوچھتا کہ دووقت روٹی نہ ملے تو انسان کے دل پر کیا گزرتی ہے۔ زیادہ دکھ کی بات یہ تھی کہ اب نیلی اُن لوگوں کو دیکھ سکتی تھی جو اُنہیں دیکھ کر منہ بناتے تھے، نفرت اور کراہیت کا اظہار کرتے۔ شاید یہ لوگ پہلے بھی ایسے ہی کرتے ہوں لیکن تب نیلی کو یہ بدصورت مناظر نظر نہیں آتے تھے۔ پھر سب سے بڑی بات اب نیلی کے چہرے پر وہ بے نور آنکھیں نہیں تھیں کہ جنہیں دیکھ کر لوگوں کا دل پسیج جاتا اور نوٹ اور سکے ان کی جیبوں سے نکل کر نیلی کے ہاتھ میں پہنچ جاتے۔ نیلی کے لئے یہ کرب کسی طرح کم نہیں تھا اور ستم ظریفی یہ تھی کہ اب وہ یہ سب چیزیں اپنی آنکھوں سے دیکھ رہی تھی۔ 








نیلی نے ایک بار کہیں سنا تھا کہ خدا کسی سے ناانصافی نہیں کرتا، لیکن تب یہ بات اُس کی سمجھ نہیں آتی تھی ۔ جب اُس کی آنکھوں میں بینائی نہیں تھی تو وہ سوچتی تھی کہ خدا نے سب کو آنکھیں دی تو مجھے کیوں نہیں دیں۔ لیکن اب اُسے احساس ہو رہا تھا کہ خدا نے جنہیں آنکھیں دی ہیں وہ صرف ظاہر کو ہی دیکھتے ہیں ، وہ آنکھوں پر ہی اعتبار کرتے ہیں اُنہیں شاید خدا نے دل نہیں دیے ۔ 










.............​







اگست 19, 2013

 اردو ادب, افسانہ, افسانہ از محمد احمد, محمد احمد, میری تحریریں, نثر 
تیز رَو ہے زندگی ، رفتار آہستہ کرو








غزل










ذہن و دل کو رُوح سے کچھ دیر وابستہ کرو




تیز رَو ہے زندگی ، رفتار آہستہ کرو








سامنے ہوگی جواباً خود گلابوں کی ہنسی




غم کے لہجے کو ذرا کچھ اور شائستہ کرو








مانگتی ہے زندگی باہوش رہنے کا ثبوت




گاہ چونکو، گاہ لغزش کوئی دانستہ کرو








قول و اقرارِ محبت کا کہاں اب وقت ہے




کتنے ہنگامے کھڑے ہیں بات آہستہ کرو








رقص و عکس و رنگ ہو، کوئی تماشا تو بنے




آئینے کو پھر کسی اِک رُخ سے وابستہ کرو






ذکاءالدین شایاں











جولائی 25, 2013

 ذکاءالدین شایاں, شاعری, غزل, غزلیات, منتخب کلام 
مظفر حنفی کی دو نظمیں






نئے نظریے کی تخلیق   






کانچ کی رنگین ٹؤٹی چوڑیوں کو




آئینے کے تین ٹکڑوں  میں 




کسی بھی ڈھنگ سے رکھ دو




نیا خاکہ بنے گا




جس میں اک ترکیب ہوگی




لاکھ جھٹکے دیجئے




ہر بار یہ ترکیب اک ترکیبِ نو میں ہی ڈھلے گی




جب بھی کچھ ٹوٹے ہوئے لوگوں میں




اپنے تجرباتِ خام کے قصّے چھڑیں گے




اِک نظریہ جنم لے گا










صورِ اسرافیل   






اب تو بستر کو جلدی سے تہہ کر چکو




لقمہ ہاتھوں میں ہے تو اسے پھینک دو




اپنے بچوں کی جانب سے منہ پھیر لو




اس گھڑی بیویوں کی نہ پرواہ کرو




راہ میں دوستوں کی نظر سے بچو




اس سے پہلے کے تعمیل میں دیر ہو




سائرن بج رہا ہے چلو دوستو










*******





جولائی 19, 2013

 شاعری, مظفر حنفی, منتخب کلام, نظم 
ہم یوں تمہارے پاؤں پہ اے جانِ جاں گرے ۔ قیس فریدی






غزل








ہم یوں تمہارے پاؤں پہ اے جانِ جاں گرے




جیسے کسی غریب کا خستہ مکاں گرے








مانا کہ اے ہوا تُو نہیں گن سکی مگر




دیکھا تو ہوگا پات کہاں سے کہاں گرے








پہلے ہی زخم زخم ہے دھرتی کا انگ انگ




پھر کیا ضرور ہے کہ یہاں آسماں گرے








یُوں صحنِ تیرگی میں پڑی چاند کی کرن




جیسے خموش جھیل میں سنگِ گراں گرے








ہم قیسؔ ، اپنی بھوک مٹانے کے واسطے 




صیّاد کا تھا جال جہاں پر وہاں گرے








قیس فریدی





جولائی 16, 2013

 شاعری, غزل, غزلیات, قیس فریدی, منتخب کلام 
چراغ دینے لگے گا دھواں  نہ چھو لینا ۔ عرفان صدیقی






غزل 








چراغ دینے لگے گا دھواں  نہ چھو لینا




تو میرا جسم کہیں میری جاں نہ چھو لینا








زمیں چُھٹی تو بھٹک جاؤگے خلاؤں میں




تم اُڑتے اُڑتے کہیں آسماں نہ چھو لینا








نہیں تو برف سا پانی تمھیں جلا دے گا




گلاس لیتے ہوئے اُنگلیاں نہ چھو لینا








ہمارے لہجے کی شائستگی کے دھوکے میں




ہماری باتوں کی گہرائیاں نہ چھو لینا








اُڑے تو پھر نہ ملیں گے رفاقتوں کے پرند




شکایتوں سے بھری ٹہنیاں نہ چھو لینا








مروٓتوں کو محبت نہ جاننا، عرفان




تم اپنے سینے سے نوکِ سناں نہ چھو لینا








عرفان صدیقی









جولائی 07, 2013

 شاعری, عرفان صدیقی, غزل, غزلیات, منتخب کلام 
میں کسی طور سُخن سازِ مثالی نہ بنا ۔ محسن احسان






غزل








میں کسی طور سُخن سازِ مثالی نہ بنا




میرؔ و غالبؔ تو کُجا مومنؔ و  حالیؔ نہ بنا








آسمانوں کے مکیں میری زمینوں کو سجا




عرشِ بے مایہ پر فردوسِ خیالی نہ بنا








پُر ہوا جام سے کچھ پہلے مرا کاسہ ٔ عمر




اے خدا شُکر ہے میں ترا سوالی نہ بنا








سیلِ گریہ سے نہ رُک پائے گا خاشاکِ مژہ




بند مضبوط ہوں دریاؤں پہ جالی نہ بنا








محسن احسان ہے درویش طبیعت انساں




اُس کا در ، در ہی سمجھ، درگہہِ  عالی نہ بنا








محسن  احسان





جولائی 01, 2013

 شاعری, غزل, غزلیات, محسن احسان, منتخب کلام 
ریوڑوں کی قطاروں میں گم ہوگئے دن کے رستے تو آنکھیں کھلی رہ گئیں








غزل










ریوڑوں کی قطاروں میں گم ہوگئے دن کے رستے تو آنکھیں کھلی رہ گئیں




لوٹ کے گھر نہ آئے سدھائے ہوئے جب پرندے تو آنکھیں کھلی رہ گئیں








آڑوؤں کے وہ پودے جو آنگن میں تھے، اُن کی خوشبوئیں پھل پھول بکِنے لگے




جانے والے سمندر کے اُس پار سے گھر کو لوٹے تو آنکھیں کھلی رہ گئیں








میں نے بیوی کو جھڑکا تو خود میرا خوں مُتّحد  ہو کے میرے مقابل ہوا




اپنی ماں کی طرف ایک دم ہوگئے میرے بچے، تو آنکھیں کھلی رہ گئیں








جو تلاشِ صفِ دشمناں کی مہم میں میرے ساتھ پھرتے رہے شام تک




شب کو دیکھے جو میں نے وہی گھات میں چند چہرے تو آنکھیں کھلی رہ گئیں








پربتوں گھاٹیوں کا سفر دائرہ تھا کہ اک واہمہ تھا یہ کُھلتا نہیں




جس جگہ ہم ملے تھے اسی موڑ پر آ کے بچھڑے تو آنکھیں کھلی رہ گئیں








دوپہر کا عمل، منجمد ساعتیں، آسماں پاؤں میں تھا، زمیں سر پہ تھی




اب کے پہلے سے انورؔ ذرا مختلف خواب دیکھے تو آنکھیں کھلی رہ گئیں










انور جمال







جون 26, 2013

 انور جمال, شاعری, غزل, غزلیات, منتخب کلام 
مختصر نظم ۔۔۔۔۔ دل ۔۔۔۔۔ محمد احمدؔ






دل








بڑا تِیرہ بخت چراغ ہے




کہ تمام عمر جلا مگر




کوئی روشنی بھی نہ پا سکا








محمد احمدؔ





جون 21, 2013

 شاعری, محمد احمد, محمد احمد کی نظم, مختصر نظم, میری شاعری, نظم 
جانے ہم کون ہیں؟










جانے ہم کون ہیں؟








جانے کب سے




مجھے یاد بھی تو نہیں جانے کب سے




ہم اک ساتھ گھر سے نکلتے ہیں




اور شام کو




ایک ہی ساتھ گھر لوٹتے  ہیں




مگر ہم نے اک دوسرے سے




کبھی حال پرسی نہیں کی




نہ اک دوسرے کو




کبھی نام لے کر مخاطب کیا




جانے ہم کون ہیں؟ 








جون ایلیا









جون 19, 2013

 جون ایلیا, شاعری, منتخب کلام, نظم 
خراب ہوں کہ جنوں کا چلن ہی ایسا تھا ۔ شاذ تمکنت






غزل








خراب ہوں کہ جنوں کا چلن ہی ایسا تھا




کہ ترا حسن، مرا حسنِ ظن ہی ایسا تھا








ہر ایک ڈوب گیا اپنی اپنی یادوں میں




کہ ترا ذکر سرِ انجمن ہی ایسا تھا








بہانہ چاہیے تھا جوئے شیر و شیریں کا




کوئی سمجھ نہ سکا تیشہ زن ہی ایسا تھا








حدِ ادب سے گریزاں نہ ہو سکا کوئی




کہ سادگی میں، ترا بانکپن ہی ایسا تھا








رفاقتوں میں بھی نکلیں رقابتیں کیا کیا




میں کیا کہوں ترا روئے سخن ہی ایسا تھا








جہاں بھی چھاؤں ملی، دو گھڑی کو بیٹھ رہے




دیارِ غیر کہاں تھا، وطن ہی ایسا تھا








تھی داغ داغ مرے قاتلوں کی خوش پوشی




کہ عمر بھر مرے سر پر کفن ہی ایسا تھا








مجھے تو یوں لگا ترشا ہوا تھا شعلہ کوئی




بدن ہی ایسا تھا  کچھ پیرہن ہی ایسا تھا








حقیقتوں میں بھی تھی شاذؔ  رنگ آمیزی




قصیدۂ لب و عارض کا فن ہی ایسا تھا








شاذ تمکنت









جون 17, 2013

 شاذ تمکنت, شاعری, غزل, غزلیات, منتخب کلام 
غزل ۔ خاک اُڑتی ہے اس جہان میں کیا ۔ رسا چغتائی






غزل








خاک اُڑتی ہے اس جہان میں کیا




پھول کھلتے ہیں آسمان میں کیا








عشق تیرے خیال میں کیا ہے




زندگی ہے ترے گُمان میں کیا








میں جو حیرت زدہ سا رہتا ہوں




بات آتی ہے تیرے دھیان میں کیا








نیند آرام کر رہی ہے ابھی




تیری پلکوں کے سائبان میں کیا








کیا ہوئے وہ شکست خوردہ لوگ




آگئے سب تری امان میں کیا








تجھ سے یہ تیرے حاشیہ بردار




اور کہتے بھی میری شان میں کیا








پوچھتا ہے مکاں کا سناٹا




میں ہی رہتا ہوں اس مکان میں کیا








ہم ہیں خود آپ رو برو اپنے




اور ہیں خود ہی درمیان میں کیا








وہ جو کھڑکی کھلی سی رہتی ہے




جھانکتی ہے مرے مکان میں کیا








حال اپنا بھی کیا یہی ہو گا




ذکر آئے گا داستان میں کیا








جب کیے دُکھ بیاں اُسی سے کیے




بات ایسی ہے اس چٹان میں کیا








اچھے لگتے ہیں آن بان کے لوگ




جانے ہوتا ہے آن بان میں کیا








دل سے جب دل کلام کرتا ہے




لفظ آتے ہیں درمیان میں کیا








کیا ہوئے میرے خاندان کے لوگ




ایک میں ہی تھا خاندان میں کیا








جمع کیجے نہ درد و غم تو رساؔ




کیجیے اور اس جہان میں کیا








رساؔ چغتائی





جون 15, 2013

 رسا چغتائی, شاعری, غزل, غزلیات, منتخب کلام 
وا میرے وطن ۔۔۔ ترجمہ ۔۔۔۔ از فیض احمد فیض






وا  میرے وطن 




ترجمہ از فیض احمد فیض








او میرے وطن! او میرے وطن! او میرے وطن!




مرے سر پر وہ ٹوپی نہ رہی 




جو تیرے دیس سے لایا تھا




پاؤں میں وہ اب جوتے بھی نہیں




واقف تھے جو تری راہوں سے




مرا آخری کُرتا چاک ہُوا 




ترے شہر میں جو سلوایا تھا




اب تیری جھلک 




بس اُڑتی ہوئی رنگت ہے میرے بالوں کی




یا جُھریّاں مرے ماتھے پر 




یا میرا ٹوٹا ہُوا دل ہے 




وا میرے وطن ! وا میرے وطن ! وا میرے وطن










شامِ شہرِ یاراں سے انتخاب







جون 13, 2013

 ترجمہ, شاعری, فیض, فیض احمد فیض, منتخب کلام, نظم 
لَو دیے کی نگاہ میں رکھنا ۔ رسا چغتائی






شہرِ کراچی کے صاحب ِ طرز شاعر رسا چغتائی کی دو غزلیں آپ کے ذوق کی نظر کی جارہی ہیں۔  رسا کے شعری مجموعوں میں"تیرے آنے کا انتظار رہا" سب سے آخر میں شائع ہوئی  ہے جبکہ اس سے پہلے ان کے چار شعری مجموعے ریختہ، زنجیرِ ہمسائیگی، تصنیف اور چشمہ ٹھنڈے پانی کا کے نام سے آ چکے ہیں۔ 








رسا چغتائی کا مختصر سا تعارف محترم  قمر جمیل کی زبانی بھی  نذرِ قارئین کیا جا رہا ہے۔  








رسا چغتائی سید ابو العلا ابولعلائی  سلسلے کے ایک بزرگ عارفی سے بیت ہے۔ والد کا نام مرزا محمود علی بیگ  اور خود اُس کا نام مرزا محتشم علی بیگ ہے۔ یگانہ کی طرح یہ بھی چنگیزی ہے۔ مگر لہجہ میں کڑوا پن نہیں ۔ سوائی ۔ مادھوپور کا رہنے والا یہ شخص ۔ چاروں طرف پہاڑ اور بیچ میں اس کا قصبہ تھا۔ آج بھی  اس کے چاروں طرف پہاڑ ہیں اور بیچ میں اس کا قصبہ ہے۔ اس کی شاعری قصبے سے طلوع ہونے والے  غمزدہ چاند کی طرح ہے جس کے سامنے ایک بیکراں رات ہے۔ شاعرانہ علم کی بیکراں رات! جس میں اس کے دکھوں کے داغ چاند کے داغوں کی طرح چمکتے ہیں اور چمکتے ہیں نہیں ، ہمارے آس پاس گھومنے لگتے ہیں! اور اندھیروں میں شاعری کی نئی روشنی جنم لیتی ہے۔ شاعری کی نئی روشنی رسا چغتائی کے چہرے پر بھی پڑ رہی ہے۔ 








 پہلی غزل








کیسے کیسے خواب دیکھے، دربدر کیسے ہوئے




کیا بتائیں روز و شب اپنے بسر کیسے ہوئے








نیند کب آنکھوں میں آئی، کب ہوا ایسی چلی




سائباں کیسے اُڑے، ویراں نگر کیسے ہوئے








کیا کہیں وہ زُلفِ سرکش کس طرح ہم پر کھلی




ہم طرف دار ہوائے راہگُزر کیسے ہوئے








حادثے ہوتے ہی رہتے ہیں مگر یہ حادثے




اک ذرا سی زندگی میں، اس قدر کیسے ہوئے








ایک تھی منزل ہماری، ایک تھی راہِ سفر




چلتے چلتے تم اُدھر، اور ہم اِدھر کیسے ہوئے








**** 






دوسری غزل






خواب اُس کے ہیں جو چُرا لے جائے




نیند اُس کی ہے جو اُڑا لے جائے








زُلف اُس کی ہے جو اُسے چھولے




بات اُس کی ہے جو بنا لے جائے








تیغ اُس کی ہے شاخِ گُل اُس کی




جو اُسے کھینچتا ہوا لے جائے








یوں تو اُس پاس کیا نہیں پھر بھی




ایک درویش کی دعا لے جائے








زخم ہو تو کوئی دہائی دے




تیر ہو تو کوئی اُٹھا لے جائے








قرض ہو تو کوئی ادا کردے




ہاتھ ہو تو کوئی چُھڑا لے جائے








لَو دیے کی نگاہ میں رکھنا




جانے کس سمت راستہ لے جائے








دل میں آباد ہیں جو صدیوں سے




ان بُتوں کو کہاں خدا لے جائے








خواب ایسا کہ دیکھتے رہیے




یاد ایسی کہ حافظہ لے جائے








میں غریب الدّیار، میرا کیا




موج لے جائے یا ہَوا لے جائے








خاک ہونا ہی جب مقدّر ہے




اب جہاں بختِ نارسا لے جائے








**** 









جون 09, 2013

 ایک شاعر دو غزلیں, رسا چغتائی, شاعری, غزل, غزلیات, قمر جمیل 
اس بار ووٹ کسے دیا جائیے ؟؟؟






کل ملک میں عام انتخابات ہونے جا ر ہے ہیں۔ اور ہر ذہن میں یہ سوال ضرور اُٹھتا ہے کہ اپنا قیمتی ووٹ کسے دیا جائے؟ 










میری رائے صرف یہ کہ
 ووٹ نظریاتی بنیاد پر دیں، نہ کہ لسانی، علاقائی یا صوبائی بنیاد پر۔ ووٹ اپنے "عزیزوں" کو نہ دیں بلکہ اُنہیں دیں جنہیں پاکستان "عزیز" ہو ۔ 




ووٹ ایسے لوگوں کو نہ دیں جن سے مستقل میں کوئی کام نکلنے کی اُمید ہو بلکہ ووٹ ایسے لوگوں کو دیں جو مستقبل میں ایسا نظام لائیں کہ جس کی مدد سے سب کے سب (جائز ) کام سہل ہو جائیں۔ 
اور سب سے بڑھ کر یہ کہ ووٹ ایسے لوگوں کو دیں جو 
پاکستانیوں کو آپس میں متحد کریں نہ کہ متنفر کریں۔






ووٹ صرف سچے کھرے اُمیدوار یا جماعت کو دیجے اور تمام تر مصلحتیں بالائے طاق رکھ دیجے۔ ملک کے وسیع تر مفاد کے لئے چھوٹی چھوٹی وابستگیوں اور مفاد کو پسِ پشت ڈال دیجے۔ اگر آج آپ نے پاکستان کو صحیح رُخ پر ڈال دیا تو کل ان شاءاللہ آپ کا ہوگا۔  سوچ سمجھ کر ووٹ دیجے کہیں کل پچھتانا پڑے۔ 









مئی 10, 2013

 الیکشن 2013, انتخابات, ووٹ 
انتخابی اتحاد کی اخلاقی حیثیت








کل ایک انتخابی اشتہار دیکھنے کا اتفاق ہوا۔ 








کچھ مختلف یوں لگا کہ اشتہار میں صوبائی نشست کا اُمیدوار ایک جماعت سے تھا جبکہ قومی اسمبلی کی نشست کے لئے اُمیدوار دوسری جماعت سے، یعنی یہ اشتہار انتخابی سیاسی اتحاد کا شاخسانہ تھا۔ 








یوں ہی دل میں خیال آیا کہ سیاسی یا انتخابی اتحاد کی اخلاقی حیثیت کیا ہے؟








فرض کیجے ایک شخص جماعت "الف" کو پسند کرتا ہے اور جماعت "ب" کو نا پسند کرتا ہے۔ اب اگر جماعت "الف" اور "ب" آپس میں انتخابی اتحاد کر لیں تو اس شخص کی کیا کیفیت ہوگی اور اُس کا ووٹ کس کے لئے ہوگا؟  یہی بات ایسے شخص کے لئے بھی ہے جس کی پسندیدگی پہلے شخص کے رجحانات کے برعکس ہو۔ 








پھر کیا جماعت "الف" اور جماعت "ب" کا انتخابی منشور ایک ہی ہے؟ یا جماعت "الف" یہ سمجھتی ہے کہ اُس کی طرح سے جماعت "ب" بھی ایک اچھی جماعت ہے اور اس قابل ہے کہ آئندہ حکومت بنا سکے۔  پھر جماعت "الف" کے وجود کا کیا جواز ہے؟ بہتر تو یہ ہے کہ اُسے جماعت "ب" میں ضم ہو جانا چاہیے۔ 








بظاہر دیکھا جائے تو سیاسی اور انتخابی اتحاد صرف اور صرف اس لئے کیے جاتے ہیں کہ کسی تیسرے مخالف کو زیر کیا جا سکے۔ یعنی ہمارے مخالف کا مخالف، ہمارا اتحادی۔ اور اس طرح کے اتحاد میں نظریات کا عمل دخل نہ ہونے کے برابر ہوتا ہے۔ یعنی وہی غلط روایت جو قبائلی معاشروں میں رہی ہے کہ "دشمن کا دشمن، ہمارا دوست"!








اس تمام پس منظر میں دیکھا جائے تو سیاسی اور انتخابی اتحاد کی اخلاقی حیثیت کیا رہ جاتی ہے۔ کیا کسی جماعت کے ووٹر کو اس بات کا حق نہیں کہ وہ پوچھ سکے کہ تم نے فلاں جماعت سے اتحاد کیوں کیا؟





مئی 04, 2013

 اخلاقی اقدار, انتخابات, انتخابی اتحاد, پاکستان, سیاست 
خواب گاہوں سے نِکلتے ہوئے ڈرتے کیوں ہو  ۔ اقبال عظیم










غزل










اپنے مرکز سے اگر دُور نِکل جاؤ گے




خواب ہوجاؤ گے افسانوں میں ڈھل جاؤ گے










اپنے پرچم کا کہیں رنگ بھُلا مت دینا




سُرخ شعلوں سے جو کھیلو گے تو جل جاؤ گے










دے رہے ہیں تمہیں جو لوگ رفاقت کا فریب




اُن کی تاریخ پڑھو گے تو دہل جاؤ گے










اپنی مٹی ہی پہ چلنے کا سلیقہ سیکھو




سنگِ مرمر پہ چلو گے تو پھِسل جاؤ گے










خواب گاہوں سے نِکلتے ہوئے ڈرتے کیوں ہو




دھُوپ اتنی تو نہیں ہے کہ پِگھل جاؤ گے










تیز قدموں سے چلو اور تصادُم سے بچو




بھِیڑ میں سُست چلو گے تو کُچل جاؤ گے










ہمسفر ڈھُونڈو نہ رہبر کا سہارا چاہو




ٹھوکریں کھاؤ گے تو خود ہی سنبھل جاؤ گے










تم ہو ایک زِندہ و جاوید رِوایت کے چراغ




تم کوئی شام کا سُورج ہو کہ ڈھل جاؤ گے














صبحِ صادِق مجھے مطلوب ہے میں کس سے کہوں




تم تو بھولے ہو چراغوں سے بہل جاؤ گے










اقبال عظیم









اپریل 27, 2013

 اقبال عظیم, انقلابی شاعری, غزل, غزلیات 
یہی چمن ہے تو ایسے چمن سے دور چلیں ۔  شکیل بدایونی








غزل 








برائے نام جہاں دورِ بے سرور چلیں




شکیل کیوں نہ ہم اُس میکدے سے دور چلیں








نہ سمتِ وادئ  ایمن، نہ سوئے طُور چلیں




نگاہ دل پر جمائیں، ترے حُضور چلیں








اس انجمن میں ریاکاریاں ہیں شاملِ عجز




چلو یہاں سے بصد نخوت و غرور چلیں








نسیمِ صبح میں نکہت نہ پھول میں خوشبو




یہی چمن ہے تو ایسے چمن سے دور چلیں








ہمارے سایہ پہ بھی رشک تھا شکیلؔ جنہیں




خدا کی شان! وہ اب ہم سے دُور دُور چلیں








شکیل بدایونی





اپریل 24, 2013

 شاعری, شکیل بدایونی, غزل, غزلیات, منتخب کلام, میری پسند 
عبیداللہ علیم کی دو خوبصورت غزلیں








عبیداللہ علیم کی دو خوبصورت غزلیں








وہ خواب خواب فضائے طرب نہیں آئی




عجیب ہی تھی وہ شب، پھر وہ شب نہیں  آئی








جو جسم و جاں سے چلی جسم و جاں تلک پہنچی




وہ موجِ گرمیٔ    رخسار و لب نہیں  آئی








تو پھر چراغ تھے ہم بے چراغ راتوں کے




پلٹ کے گزری ہوئی رات جب نہیں آئی








عجب تھے حرف  کی لذت میں جلنے والے لوگ




کہ خاک ہوگئے خوئے ادب نہیں آئی








جو ابر بن کے برستی ہے روحِ ویراں پر




بہت دنوں سے وہ آوازِ رب نہیں آئی








صدا لگائیں اور اپنا مذاق اُڑوائیں




یہ اہلِ درد پہ اُفتاد کب نہیں آئی








کیا ہے اپنے ہی قدموں نے پائمال بہت 




یہ ہم میں کج کلہی بے سبب نہیں آئی








*******








ہجر کرتے یا کوئی وصل گوارا کرتے 




ہم بہرحال بسر خواب تمھارا کرتے








ایک ایسی بھی گھڑی عشق میں آئی تھی کہ ہم




خاک کو ہاتھ لگاتے تو ستارہ کرتے








اب تو مل جاؤ ہمیں تم کہ تمھاری خاطر




اتنی دُور آگئے دُنیا سے کنارہ کرتے








محوِ آرائشِ رُخ ہے وہ قیامت سرِ بام




آنکھ اگر آئینہ ہوتی تو نظارہ کرتے








ایک چہرے میں تو ممکن نہیں اتنے چہرے




کس سے کرتے جو کوئی عشق دوبارہ کرتے








جب ہے یہ خانۂ دل آپ کی خلوت کے لئے 




پھر کوئی آئے یہاں کیسے گوارا کرتے








کون رکھتا ہے اندھیرے میں دیا، آنکھ میں خواب




تیری جانب ہی ترے لوگ اشارہ کرتے








ظرفِ آئینہ کہاں اور ترا حُسن کہاں




ہم ترے چہرے سے آئینہ سنوارا کرتے












عبید اللہ علیمؔ













مارچ 03, 2013

 ایک شاعر دو غزلیں, عبیداللہ علیم،, غزل, غزلیات, منتخب کلام, میری پسند 
نظم ۔ منزل تمھاری ہے ۔ محمد احمد






منزل تمھاری ہے





(مرکزی خیال ماخوذ)




اگر تم دل گرفتہ ہو






کہ تم کو ہار جانا ہے






تو پھر تم ہار جاؤ گے




اگر خاطر شکستہ ہو




کہ تم کچھ کر نہیں سکتے




یقیناً کر نہ پاؤ گے








یقیں سے عاری ہو کر




منزلوں کی سمت چلنے سے




کبھی منزل نہیں ملتی




کبھی کنکر کے جتنے حوصلے والوں 




سے بھاری سل نہیں ہلتی








زمانے میں ہمیشہ کامیابی




اُن کے حصے میں ہی آتی ہے




جو اول دن سے اپنے ساتھ 




اک عزمِ مصمّم لے کے چلتے ہیں




کہ جن کے دل میں عزم و حوصلہ اک ساتھ پلتے ہیں








اگر تم چاہتے ہو کامیاب و کامراں ہونا 




تو بس رختِ سفر میں




تم یقین و عزم کی مشعل جلا رکھنا




سفر دشوار تر ہو 




تب بھی ہمت، حوصلہ رکھنا








سفر آغاز جب کرنا 




تو بس اتنا سمجھ لینا 




جہاں میں کامیابی کی یقیں والوں سے یاری ہے




اگر تم بھی یقیں رکھو 




تو پھر منزل تمھاری ہے۔










محمد احمدؔ









اس نظم کا مرکزی خیال انگریزی زبان کی ایک نظم (The Man Who Thinks He Can) سے لیا گیا ہے۔ یہ نظم مجھے بہت پسند ہے ۔ میں نے کوشش کی کہ اس کا ترجمہ کروں، لیکن ساتھ ساتھ یہ احساس بھی رہا کہ شاید میں ترجمے کا حق ادا نہیں کر سکوں گا۔ پھر اگر میں اس نظم کا من و عن منظوم ترجمہ کر بھی دیتا تو یہ ترجمہ شاید اردو زبان کے مزاج سے لگا نہیں کھاتا، سو میں نے اس نظم کا مرکزی خیال لے کر اپنی سی ایک کوشش کی ہے۔ انگریزی نظم بھی آپ کے مطالعے کے لئے پیش ہے۔ 










      The Man Who Thinks He Can





If you think you are beaten, you are;

If you think you dare not, you don’t!

If you’d like to win, but think you can’t,

It’s almost a cinch that you won’t.



If you think you’ll lose, you’re lost

For out in the world we find

Success begins with a fellow’s will;

It’s all in the state of mind!



If you think you’re outclassed, you are;

You’ve got to think high to rise.

You’ve got to be sure of yourself

Before you can win the prize.



Life’s battles don’t always go

To the strongest or fastest man;

But sooner or later the man who wins

Is the man who thinks he can! 




- Walter D. Wintle





فروری 20, 2013

 ترجمہ, محمد احمد, محمد احمد کی نظم, میری شاعری, نظم, Walter D. Wintle 
شہزاد احمد صاحب کی دو خوبصورت غزلیں








شہزاد احمد صاحب کی دو خوبصورت غزلیں








حال اس کا ترے چہرے پہ لکھا لگتا ہے




وہ جو چپ چاپ کھڑا ہے ترا کیا لگتا ہے








یوں تری یاد میں دن رات مگن رہتا ہوں




دل دھڑکنا ترے قدموں کی صدا لگتا ہے








یوں تو ہر چیز سلامت ہے مری دنیا میں




اک تعلق ہے کہ جو ٹوٹا ہوا لگتا ہے








اے مرے جذبِ دروں مجھ میں کشش ہے اتنی




جو خطا ہوتا ہے وہ تیر بھی آ لگتا ہے








جانے میں کون سی پستی میں گرا ہوں شہزاد 




اس قدر دور ہے سورج کہ دیا لگتا ہے۔








***********








جل بھی چکے پروانے، ہو بھی چکی رسوائی




اب خاک اُڑانے کو بیٹھے ہیں تماشائی








تاروں کی ضیا دل میں اک آگ لگاتی ہے




آرام سے راتوں کو سوتے نہیں سودائی








راتوں کی اُداسی میں خاموش ہے دل میرا




بے حس ہیں تمنائیں، نیند آئی کہ موت آئی








اب دل کو کسی کروٹ آرام نہیں ملتا




اک عمر کا رونا ہے، دو دن کی شناسائی








اک شام وہ آئے تھے، اک رات فروزاں تھی




وہ شام نہیں لوٹی وہ رات نہیں آئی








شہزادؔ احمد









جنوری 29, 2013

 ایک شاعر دو غزلیں, شاعر, شاعری, شہزاد احمد, کیفیتِ دل، غزلیات, منتخب کلام 
ہر گھر سے بھٹو نکلے گا








آپ نے یہ مشہورِ عوام شعر تو سنا ہی ہوگا۔ 








یہ بازی خون کی بازی ہے، یہ بازی تم ہارو گے




ہر گھر سے  بھٹو نکلے گا تم کتنے بھٹو مارو گے








یہ شعر پاکستان  پپلز پارٹی میں شاید بھٹو صاحب کی پھانسی کے بعد مقبول ہوا اور آج بھی گاہے گاہے سنائی دیتا ہے۔  کیا ہی اچھا ہوتا کہ واقعی اس شعر کے مصداق ہر گھر سے بھٹو جیسے قابل لیڈر نکلتے اور ان کو بلا امتیازِ رنگ و نسل پارٹی کی قیادت کا حق آئینی اور جمہوری طریقہ سے ملتا۔  لیکن ایسا ہوا نہیں ! بھٹو صاحب بلاشبہ قابل لیڈر تھے  لیکن بھٹو صاحب کسی  مقتدر خاندان کے چشم و چراغ نہیں تھے اور اُنہیں عوام نے منتخب کیا تھا۔ 








تاہم آج کی پپلز پارٹی بھٹو صاحب کے گھرانے تک محدود ہوگئی ہے اور کچھ دیگر قریب ترین لوگوں کو بھی پارٹی کا حصہ بننے کے لئے اپنے نام کے ساتھ بھٹو کا لاحقہ لگانا پڑتا ہے۔ اسی طرح مسلم لیگ (ن) میں بھی اکثر نام نواز اور شہباز کے لاحقے کے ساتھ ہی نظر آتے ہیں ۔ ایسی سیاسی جماعتوں کو اگر کوئی بھی جمہوری پارٹی سمجھتا ہے تو شاید وہ جمہوریت کی روح سے واقف نہیں ہے۔ 








جمہوریت انتقام کا نام نہیں ہے۔ جمہوریت عوام کی حاکمیت کا نام ہے اور تمام لوگ جو سرکاری عہدوں پر موجود ہیں یا آئندہ ہوں گے وہ حاکم نہیں عوام کے خادم ہیں  کہ  ان کے گھر کا چولہا عوام کے ٹیکسز سے جلتا ہے۔ 











خرد کا نام جنوں رکھ دیا، جنوں کاخرد



جو چاہے آپ کا حسنِ کرشمہ ساز کرے















دسمبر 22, 2012

 پاکستان, پاکستان پپلز پارٹی, جمہوریت, سیاست, موروثی سیاست 
غزل ۔ تعلق رکھ لیا باقی، تیّقن توڑ آیا ہوں






غزل








تعلق رکھ لیا باقی، تیّقن توڑ آیا ہوں




کسی کا ساتھ دینا تھا، کسی کو چھوڑ آیا ہوں








تمھارے ساتھ جینے کی قسم کھانے سے کچھ پہلے




میں کچھ وعدے، کئی قسمیں، کہیں پر توڑ آیا ہوں








محبت کانچ کا زنداں تھی یوں سنگِ گراں کب تھی




جہاں سر پھوڑ سکتا تھا، وہیں سر پھوڑ آیا ہوں








پلٹ کر آگیا لیکن، یوں لگتا ہے کہ اپنا آپ




جہاں تم مجھ سے بچھڑے تھے، وہیں رکھ چھوڑ آیا ہوں








اُسے جانے کی جلدی تھی، سومیں آنکھوں ہی آنکھوں میں




جہاں تک چھوڑ سکتا تھا، وہاں تک چھوڑ آیا ہوں








کہاں تک میں لئے پھرتا محبت کا یہ اِکتارا




سو اب جو سانس ٹوٹی، گیت آدھا چھوڑ آیا ہوں








کہاں تک رم کیا جائے، غزالِ دشت کی صورت




سو احمدؔ دشتِ وحشت سے یکایک دوڑ آیا ہوں








محمد احمدؔ





دسمبر 17, 2012

 غزل, غزلیات, محمد احمد, محمد احمد کی غزل, میری شاعری 
تیرہواں کھمبا







تیرہواں کھمبا



منشا یاد /  محمد ابراہیم جمالی








پاکستان میں بولی جانے والی تقریباً تمام ہی زبانیں ادبی سرمائے سے مالا مال رہیں ہیں۔ ان زبانوں میں بلا شبہ بہترین ادب تخلیق ہوتا  رہا ہے اور اب بھی ہو رہا ہے۔ پنجابی ادب کا دامن بھی ایسی تحریروں سے خالی نہیں ہے۔ اسی ادب سے منتخب کردہ ایک شہ پارہ۔








محبت کبھی نہیں مرتی کی جیتی جاگتی عملی تصویر








گاڑی نے وسل دے کر سبز جھنڈی لہرا دی۔ 




ریل کار روانہ ہونے والی تھی۔ عین آخری لمحات میں ایک نو بیاہتا جوڑا اس کے سامنے والی سیٹوں پر آکر بیٹھ گیا۔ اچانک اسے محسوس ہوا جیسے وہ ریل کی نرم اور آرام دہ سیٹ پر نہیں بیٹھا بلکہ ریل کی تپتی ہوئی آہنی پٹری پر اوندھے منہ پڑا ہے۔ 








لڑکی اسے دیکھ کر یوں ٹھٹک گئی جیسے وہ راولپنڈی جانے والی ریل کار کے بجائے غلطی سے ملتان جانے والی گاڑی میں سوار ہو گئی ہو۔ اس کے شوہر نے آگے بڑھ کر اپنے رومال سے سیٹ صاف کرتے ہوئے محبت سے کہا "بیٹھو انجی!" 




"انجی۔۔۔ انجی۔۔۔ انجی۔۔۔!" گویا اس پر چاروں طرف سے اس نام کے پتھر برسنے لگے۔ اس کا پوار وجود لہولہان ہوگیا۔ اسے یوں لگا جیسے تیز رفتار ریل کا انجن اس کے اوپر سے گزر گیا ہو اور اس کا جسم لوتھڑوں کی صورت ہوا میں منتشر ہو گیا ہو۔ 








لڑکی اپنی سیٹ پر کھڑکی کی طرف منہ کرکے بیٹھ گئی اور اس سے نظریں چرانے لگی۔ اسے محسوس ہوا کہ اس کی موجودگی سے وہ پریشان ہوگئی ہے۔ اس نے وہاں سے اٹھ جانا چاہا اور اسی خیال سے کسی خالی سیٹ کے لئے اِ‌دھر اُدھر نگاہیں دوڑائیں لیکن تمام سیٹوں پر مسافر بیغھے ہوئے تھے۔ کوئی سیٹ خالی نہیں تھی۔ اتنا طویل سفر، لاہور سے راولپنڈی تک۔۔۔ وہ کھڑے ہوکر کیسے گزار سکتا تھا؟








وہ سیٹ پر بیٹھا رہا۔ تاہم تہ کیا ہوا اخبار کھول کر اپنے سامنے کر لیا تھا۔ وہ اس کی اوٹ میں خود کو چھپانے کی ناکام کوشش کرنے لگا۔ 




ریل کار حرکت میں آگئی۔ وہ کھڑکی سے لگی، گردن جھکائے شوہر سے سرگوشیوں میں باتیں کرنے لگی۔ وہ بظاہر اخبار پڑھ رہا تھا لیکن اس کے اندر کوئی دیو ہیکل انجن جلدی جلدی پٹریاں بدل رہا تھا۔ آخرکار اس نے اخبار چھوڑ کر کھڑکی سے باہر کے مناظر میں پناہ لی۔ ہر طرف ریل کی پٹریوں کا جال بچھا ہوا تھا۔ ریل کے خالی اور ناکارہ ڈبے اِ دھر سے اُدھر خاموشی سے کھڑے ہوئے تھے اور کانٹے بدلتی، فاصلہ طے کرتی ریل کا رکو رشک بھری نظروں‌سے دیکھ رہے تھے۔ 




ریل کی بے شمار پٹریاں دیکھ کر اسے خیال آیا ، اگر وہ ریل کا انجن ہوتا تو بوکھلا جاتا اور ضرور کسی غلط پٹری پر جا کر کسی دوسرے انجن سے جا ٹکراتا۔








تصادم کے خیال سے اسے عجیب خوشی اور لذت محسوس ہوئی۔ اس کا جی چاہا کہ کاش وہ واقعی کوئی طاقتور ریل کا انجن ہی ہوتا جو سیٹیاں بجاتا، شور مچاتا، دھول مٹی اُڑاتا، دندناتا ہوا کسی دوسرے انجن سے ٹکرا کر پاش پاش ہوجاتا۔ کسی انجن کے نیچے آکر ٹکڑے ٹکڑئ ہوجانے اور خود انجن بن کر کسی دوسرے انجن سے ٹکرا کر منتشر ہوجانے میں بہت فرق ہوتا ہے۔ 




ریل کار اب راوی پر سے گزر رہی تھی۔ 




بوٹنگ کرتے ہوئیے لوگ نظر آئے تو اس نے تڑپ کر انجم کی طرف دیکھا۔ لیکن وہ دونوں تو ایک دوسرے میں گم تھے۔ انجم اپنے شوہر سے سرگوشیوں میں میٹھی میٹھی باتیں کر رہی تھی۔ شوہر بڑے انہماک کے ساتھ شیریں لبوں سے جھڑنے والے پھول چن رہا تھا۔








راوی کسی حسین لمحے کی طرح جلدی سے گزر گیا۔ 




اس کے دل پر دیر تک چپو چلتے رہے۔ سینے میں مقید سرد آہ گویا حلق میں آکر اٹک گئی۔ اچانک کھڑکی سے باہر کچھ فاصلے پر کھجور کے درختوں کے عقب میں چھپی ہوئی مقبروں کی عمارتیں کسی حسین سپنے کی طرح دکھائی دینے لگیں۔ جہانگیر اور نور جہاں کے مقبرے قریب قریب تھے لیکن ان کے درمیان ریل کی پٹریاں حائل ہوگئی تھیں۔ وہ زنجیر کھینچے بغیر چلتی ہوئی تیز رفتار ریل کار سے اتر گیا اور لمبے لمبے ڈگ بھرتا پانچ برس کا طویل سفر طے کرنے لگا۔








پانچ برس قبل ایبٹ آباد میں ایک شام اسے انجم کا تار ملا تھا "فوراً  لاہور پہنچو۔"" 




اس نے لباس تک تبدیل نہیں کیا اور تار ملتے ہی لاہور کے لیے روانہ ہوگیا۔ اگلے دن علی الصباح خیبر میل سے اتر کر منہ ہاتھ دھوئے بغیر گرد آلود کپڑوں میں ہی بھاگم بھاگ گرلز ہاسٹل پہنچا۔ وہ اندر ہی اندر سخت پریشان تھا کہ انجم نے اسے کیوں بلوایا ہے۔ وہ اس کی خیریت کی دعائیں مانگتا ہوا منزل پر پہنچا لیکن جب اسے معلوم ہوا کہ انجم کی آج چھٹی تھی اور وہ اس کے ساتھ سیر کی غرض سے کہیں جانا چاہتی تھی۔۔۔ تو اس کی تمام تھکن دور ہو گئی۔ اس کا وجود خوشی اور چاہت سے سرشار ہوگیا۔








ایبٹ آباد سے لاہور تک کا سفر سمٹ کر ایک نقطہ بن گیا۔ سفر کی تکان ہوا ہوگئی۔ بس اور ٹرین کا طویل سفر اسے پھولوں کی ایک پینگ محسوس ہوا۔ اسے یوں لگا جیسے اس نے کسی فلم میں‌ہیرو کا بہروپ بھرنے کے لئے یہ گیٹ اَپ کیا تھا۔۔۔ یعنی شکن آلود لباس اور گرد میں اٹے بال۔








انجم سچ مچ نگاہوں کے کیمرے سے اس کی تصویریں اتار رہی تھی۔ پھر جب وہ ایبٹ آباد واپس چلا جائے گا تو فراق کے لمحات میں میں، تنہا اور تاریک کمرے میں بیٹھ کر آنکھوں کے کیمرے کی اس فلم کو اپنے آنسوؤں سے دھوئے گی اور تمام نیگیٹیوز کو یادوں کی کسی دو چھتی میں چھپا دے گی۔ پھر وہ لاکھ سر پٹختا رہے، اس کے ہاتھ کچھ نہ آئے گا۔ 




وہ بہت حیران ہوا۔ انجم یکایک اس پر اتنی مہربان کس طرح ہوگئی تھی۔ وہ تو ہمیشہ اس سے ہر تصویر چھپا کر رکھتی تھی لیکن آج۔۔۔؟ شاید وہ آج تک اسے آزما رہی تھی۔ شاید آج وہ اس کانٹے کا بھی ذکر کردے جو اسے اندر ہی اندر لہولہان کرتا رہتا تھا لیکن وہ بظاہر ہنستی، مسکراتی نظر آئی تھی۔ کوئی انجانا اندیشہ اسے ہر وقت روگی بنائے رکھتا تھا مگر وہ کچھ بتاتی نہ تھی۔ پوچھنے پر ہنس دیتی تھی۔








دونوں ایک دوسرے کی قربت سے مسرور ہنستے مسکراتے ایک ہوٹل میں چلے گئے۔ وہ چائے پینے سے پہلے اٹھ کر غسل خانے میں چلا گیا۔ منہ ہاتھ دھو کر بال درست کیے۔ پھر دونوں ناشتا کرنے لگے۔ وہ خوشی سے کھلی جا رہی تھی ۔ کہنے لگی








مجھے یقین تھا  تم ضرور آؤگے۔۔۔ میرا اندازہ تھا کہ تم خیبر میل سے پہنچو گے۔۔۔ مجھے معلوم تھا تم ناشتا بھی میرے ساتھ کروگے۔۔۔ میں‌جانتی تھی، تم ٹرین سے اتر کر سیدھے میرے پاس آؤگے۔۔۔ مجھے پتا تھا۔۔۔ مجھے یقین تھا۔۔۔ میں جانتی تھی۔۔۔ میں جانتی تھی۔۔۔








"تم نہیں جانتی انجی! میں نے تمھارے بغیر ولایت میں اتنا عرصہ کس طرح گزارا" اس کے شوہر نے کہا۔








"میں جانتی ہوں۔۔۔ میں جانتی ہوں۔۔۔" وہ مزید کچھ بھی نہ کہہ سکی ۔ ریل کار دوڑتی رہی ۔ مڑ کر دیکھے بغیر۔۔۔۔ وہ مڑکر دیکھ بھی نہیں سکتی تھی۔








اس کا جی چاہا کہ وہ اپنی انگلیوں کو چبا ڈالے تاکہ اسے معلوم ہو کہ کہیں وہ خواب تو نہیں دیکھ رہا۔ اس نے اسی خیال کے تحت اپنے ہاتھ کو جنبش دی تاکہ انگلیوں پر دانت گاڑ کر اس اذیت ناک خواب سے جاگ جائے لیکن۔۔۔۔ اس کے تو دونوں ہاتھ ہی موجود نہیں تھے پھر اس نے دیکھ کہ اس  کی دونوں ٹانگیں بھی غائب ہیں۔ گویا اس کا وجود ہوا میں تحلیل ہوگیا تھا۔ اس نے گھبرا کر اپنے جسم کو ٹٹوولا مگر وہ سیٹ جو اس نے اپنے لئے ریزرو کرائی تھی۔۔۔۔ اب خالی پڑی تھی۔ 




اسی وقت ، عین اسی لمحے جب وہ خود کو تلاش کر رہا تھا، اچانک اس کے قریب جیسے کوئی کلی چٹخی۔ جانی پہچانی خوشبو کا ایک ہلکا سا جھونکا آیا ۔ اس نے سکون کا سانس لیا۔ یہ جان کر کہ وہ مطمئن ہوگیا کہ جسم کے بغیر بھی وہ سونگھ سکتا ہے۔ سن سکتا ہے، سوچ سکتا ہے، رو سکتا ہے  اور گا سکتا ہے۔ وہ گانے لگا۔




"ڈولی چڑھدیاں ماریاں ہیر چیکاں




مینوں لے چلے بابلا لے چلے"








وہ گاتا رہا۔ درخت ، گاؤں، کچے پکے راستے، کھیت اور ریلوے اسٹیشن یکے بعد دیگرے گزرتے رہے۔ اسے ہیر وارث شاہ کے کئی اشعار ازبر تھے۔ ایک بند ختم ہوا تو اس نے دوسرا شروع کردیا۔ 




"وارث رن، فقیر، تلوار، گھوڑا 




چارے تھوک ایہہ کسے دے یار ناہیں"








اس کی آواز بلند سے بلند تر ہوتی چلی گئی۔ اس کی آواز میں بڑا درد اور سوز تھا۔ مگر پوری بوگی میں کسی نے بھی اس کے گانے پر توجہ نہ دی جیسے تمام لوگ اپنے کانوں میں روئی ٹھونس کر بیٹھے ہوں۔ وہ دونوں بدستور سرگوشیوں میں مصروف تھے۔ وہ اس کے گانے سے ذرا بھی متاثر نہیں ہوئے تھے۔ وہ خود ہی چپ ہو گیا۔ اس کا دل بیٹھ گیا اور مقدر سوگیا۔ 








بوگی میں کہیں ویت نام اور امریکا پر تو کہیں سوشلزم پر گفتگو ہو رہی تھی۔ کوئی ہنی مون اور مری کے نظاروں کا ذکر کر رہا تھا۔ اسے ڈائننگ کار کے بیرے پر بڑا ترس آیا۔  اس بے چارے کی بات کوئی سن ہی نہیں رہا تھا۔ اس کا جی چاہا کہ ڈائننگ کار کے بیرے کو بلا کر اپنے قریب بٹھائے اور اسے ہیر وارث شاہ کے اشعار سنائے۔ اسی وقت مری، سوات اور ہنی مون کے الفاظ کا شور اس قدر پھیل گیا کہ ویت نام،  امریکا، سوشلزم اور ڈائننگ کار کے بیرے کی آواز اس میں دب کر رہ گئی ۔








اس نے بڑے شور سے  بچنے کے لئے اپنے کانوں میں گاڑی کا شور بھر لیا۔ پھر وہ کھڑکی سے باہر ٹیلی فون کے لائن کے تار  اور کھمبے گننے لگا۔ ابھی وہ بارہ ہی کھمبے گن پایا تھا کہ ایک کھمبے کا فرق آگیا۔"  نہ جانے یہ تیرہواں کھمبا تھا یا چودھواں۔ وہ اسی الجھن میں تھا کہ دو تین کھمبے اور گزر گئے۔ اب جو کھمبا سامنے تھا جانے یہ سولہواں تھا یا سترہواں؟ اگر چودھواں  اصل میں تیرہواں تھا تو پھر یہ پندرہواں  ہونا چاہیے۔ یا شاید سولہواں تھا۔۔۔ لیکن پندرہواں تو اصل میں چودہواں تھا اور اس حساب سے۔۔۔"








"میری صرف پندرہ  چھٹیاں باقی رہ گئی ہیں ۔انجی!"




"اور ۔۔۔ اس حساب سے بیسواں اصل میں پندرہواں ۔۔۔ نہیں انیسواں ۔۔۔ سولہواں تو بالکل غلط گن گیا۔ وہ دراصل پندرہواں کھمبا تھا۔ اصل میں کھمبے صرف پندرہ ہی تھے۔ ہر پندرہویں کھمبے کے بعد پہلا کھمببا شروع ہوچاتا ہے لیکن وہ تمام کھمبوں کو گن گن کر پندرہ پر تقسیم بھی تو کر سکتا ہے۔ اسے یاد آیا کہ اس نے بچپن میں میں بہت سی چیزیں سیکھی تھی۔  ستاروں کی تعداد تو اب اسے  یاد نہیں رہی تھی لیکن ایک میل کے درمیان سترہ کھمبے تھے۔ اس نے سترہ کھمبوں سے ایک سو پچھتر میلوں کو ضرب دیا۔ دس میل لمبی  اس ضرب میں بے شمار چیزیں شامل ہو گئیں ۔ درخت، کھیت، چلتے پھرتے دیہاتی لوگ، جانور، بھیڑ بکریوں کے ریوڑ اور ریلوے لائن کے متوازی جاتی ہوئی شاہراہ اعظم کی بسیں، ٹرک، کاریں، ریڑھے اور ٹاہلی کے بے شمار درخت!




اس حساب سے نہ جانے کتنی بھیڑیں، کتنے ٹرک، درخت اور کھمبے حاصل ضرب تھے۔ اب معلوم نہیں اس ضرب کو پندرہ میلوں پر تقسیم کرنا تھا یا پندرہ بکیروں پر؟ لیکن وہ تو کھمبے گن رہا تھا۔ بارہ کھمبے اس نے صحیح سالم گن لئے تھے۔ تیرہویں کھمبے کا گھپلا ہوگیا تھا۔ اسے اپنے حساب  میں  نہ آنے والا تیرہواں کھمبا شدت سے یاد آتا تھا۔




بے چارہ تیرہواں کھمبا !




"بارہ برس بعد تو رُوڑی کے دن بھی پھر جاتے ہیں" یہ مثل اس نے سنی ہوئی تھی۔ 




پھر یہ تیرہواں کھمبا کس طرح گنتی میں آنے سے رہ گیا؟ 




نہ جانے کس  ویران جگہ پر خاموش اور تنہا کھڑا ہوگا بے چارہ ۔۔۔۔! نہ جانے کیا سوچ رہا ہوگا۔"




پھر اسے "تیرہ" کے محاورے یاد آنے لگے۔




"نہ تین میں نہ تیرہ میں۔"




"نو نقد نہ تیرہ ادھار۔"




"چناب آگیا انجی!" اس کے شوہر نے کہا " اور یہ لو چائے، چکن سلائس اور شامی کباب۔"




اس نے ناک سکوڑ کر کہا "میں نہیں کھاتی یہ کباب، اس میں سے کیسی بو آرہی ہے۔"




"انجی ! یہ مچھلی کے کباب ہیں۔ آج گوشت کا ناغہ ہے نا۔"




"شاید باسی مچھلی تھی۔۔۔ بڑی خراب بو آرہی ہے۔" انجم نے بدستور  ناگواری سے کہا۔ 




اس کی رانوں میں درد ہونے لگا۔ اس کے دل میں آیا کہ زخمی ران سے تمام پٹیاں نوچ کر اسے دکھائے اور بتائے " آج طورفان  اور بارش کی وجہ سے مجھے کوئی مچھلی نہ مل سکی اس لئے میں نے اپنی رانیں چیر کر تمھارے لئے کباب تلے ہیں۔۔۔ مگر تمھیں ان میں سے بو  آ رہی ہے۔! تم انہیں باسی کہتی ہو؟"




لیکن وہ یہ سب کچھ کہہ نہ سکا اور سگریٹ سلگا کر پینے لگا۔ وہ چکن سلائس کھاتے ہوئے چائے پیتی رہی ۔اس کے شوہر نے کہا "انجی! مجھے ستار بہت پسند ہے۔ میرا ایک دوست بہترین ستار نواز ہے۔ کبھی سنیں گے۔"




اس نے ریل کار میں بیٹھے بیٹھے ٹیلی فون لائن کے کھمبے اکھاڑے اور پھر ان کو آگے پیچھے کر کے گاڑ دیا۔ اس طرح ڈھیلے تار تن گئے۔ اس نے کھڑکی سے ہاتھ باہر نکال کر بازو  دراز   کیا اور ستار بجانے لگا۔ ستار بجاتے بجاتے اس کی  انگلیاں لہولہان ہو گئیں۔ گجرات سے جہلم تک ٹیلی فون لائن کی تمام تاریں سرخ ہوگئیں مگر اسے کسی نے داد نہ دی۔ جہلم اسٹیشن پر ریل کار رکی اور اس کا شوہر کسی کام سے نیچے اترا تو اس کا جی چاہا کہ وہ آگے بڑھ کے انجم کا ہاتھ تھام لے اور مخالف سمت کے دروازے سے نیچے اتر جائے۔ اور واپس لے جاکر اس وہ سارے تار دکھائے جو اس کی انگلیوں کے لہو سے سرخ ہوگئے تھے۔ پھر وہ دونوں پٹری کے ساتھ ساتھ چلتے  وارث شاہ  کے بکھرے  ہوئے مصرعے چنیں ۔۔ ۔ اور گنتی سے رہ جانے والے تنہا، اداس اور ویران تیرہویں کھمبے سےجا کر لپٹ جائیں۔ پھر وہ اتنا روئیں کہ اس کھمبے کے ارد گرد اور کچھ نہیں تو  کم سے کم گھاس ہی اُگ آئے۔ پھر اس نے سوچا کہ وہ کوئی ایسی بات کہے کہ انجم ایک بار اس کی طرف دیکھنے پر مجبور ہو جائے مگر اسے کوئی جملہ نہ سوجھ سکا۔ وہ خاموش رہا۔ وہ بار بار اس دروازے کی طر ف بے چینی سے دیکھ رہی تھی جہاں سے اس کا شوہر اترا تھا۔ 




ایک بار اسے یہ خیال بھی آیا کہ وہ اس لڑکی کو بالکل نہیں پہچانتا ۔ نہ جانے کون ہے؟




اس کا شوہر آیا تو وہ اس سے جھگڑنے لگی " آپ نے اتنی دیر کیوں لگا دی؟"




وہ ہنس دیا، کہنے لگا "تم تو بچوں کی طرح گھبرا جاتی ہو انجی!"




شام ہوگئی وہ کھڑکی کے شیشے میں اسے دیکھ رہا تھا۔ اس کے چہرے کے پس منظر میں ٹیڑھے میڑھے درخت، اداس کھمبے اور خشک پہاڑیاں تھیں۔ تاریک بڑھتی جا رہی تھی ۔ جس قدر اندھیرا بڑھتا جا رہا تھا، شیشے میں اس کی تصویر شوخ اور واضح ہوتی جا رہی تھی۔ وہ اس اندھیرے کو دعائیں دینے لگا۔ 




لیکن وہ اس اندھیرے سے سہم  گئی تھی۔ جیسے اس کے ارد گرد انسان نہیں چڑیلیں شور مچا رہی ہوں۔ وقت ایک سیاہ عفریت کی طرح  اس کے چہرے کے پس منظر میں ساتھ ساتھ  بھاگا جا رہا تھا۔ وہ اس قدر ڈر گئی تھی کہ وہ بھی اسے دیکھ کر سہم گیا۔ کھڑکی کے شیشے میں وقت کا عفریت تھا جسے وہ دیکھنا نہیں چاہتا تھا۔ وہ اٹھا اور بوگی کے  دروازے پر آن کھڑا ہوا۔ 








اس کی طرف دونوں کی پشت تھی۔ وہ دونوں کے چہرے تو نہیں دیکھ سکتا تھا لیکن اسے یقین تھا کہ سامنے والی سیٹ خالی ہوتے ہی کھڑکی سے باہر والا عفریت کسی کھمبے سے ٹکرا کر مر گیا ہوگا۔ اس نے خالی سیٹ پر اپنے مہندی سے رچے  ہوئے پاؤں رکھ لئے ہوں گے اور بڑے سکون سے پہلے کی طرح دوبارہ اپنے شوہر سے میٹھی میٹھی باتیں کرنے لگی ہوگی۔ 




اسے ایک بار پھر تیرہواں کھمبا یاد آیا۔ نہ جانے کس ویران جگہ پر اداس کھڑا ہوگا اور نہ جانے کیا سوچ رہا ہوگا۔ بے چارہ۔۔۔ گنتی میں آجاتا تو کتنا خوش ہوتا۔ 




پھر اسے محسوس ہوا کہ وہ کھمبا پیچھے نہیں رہ گیا بلکہ  ساتھ ساتھ ہی دوڑا چلا آرہا ہے ۔ اس نے تاریکی میں آنکھیں پھاڑ کر گھورا اور حیران رہ گیا۔ "یہ تو وہی تیرہواں کھمبا ہے جو بار بار نظر آرہا ہے۔"




بارہ تک اس نے گنتی صحیح گنی تھی۔ جب تک وہ اس  تیرہویں کھمبے کو شمار نہیں کرلے گا یہ ساتھ ساتھ دوڑتا رہے گا۔ اس کا جی چاہا کہ وہ چھلانگ مار کر اس کھمبے سے لپٹ جائے لیکن اسی لمحے ہوا کا ایک جھونکا اس سے لپٹ کر کہنے لگا ۔ 




"باہر مت جانا، بہت اندھیرا ہے۔"




اس نے دروازہ بند کرنا چاہا تو سرد ہوا کے بے شمار جھونکے دروازے پر دستک دینے لگے۔ اس نے دروازہ کھول دیا۔ ہوا کے جھونکے  سسکتے ہوئے اندر آنے لگے ۔ اس نے تاریکی سے خوف زدہ اور سہمے ہوئے ہوا کے جھونکوں  کو اپنے سلگتے ہوئے وجود میں پناہ دی۔ اس طرح اسے بہت سکون محسوس ہوا پھر اس نے اپنے جلتے ہوئے بدن سے سگریٹ سلگایا۔ چنگاریاں اُڑیں اور اپنے ہی سگریٹ کا دھواں اس کی آنکھوں میں گھس گیا۔




ہوا کے سرد جھونکے اس کے جسم کے گرد لپٹے جا رہے تھے اور ریل کار پہاڑیوں کے درمیان بھاگی جا رہی تھی ۔ چہار سو تاریکی پھیلی  ہوئی تھی۔ کبھی کبھی کسی پہاڑی گاؤں میں روشن کوئی دیا ٹمٹماتا نظر آجاتا۔ ریل کار تیزی سے فاصلے سمیٹ رہی تھی۔ ایسا لگتا تھا جیسے اسے کے پہیوں  کے نیچے خوفناک عفریت کٹتے جا رہے تھے۔ وسل دیتی،  سرنگیں پار کرتی، ریل کار اڑی چلی جارہی تھی۔ بوگی میں اب شور بہت کم ہوگیا تھا۔ ہر شخص اونگھ رہا تھا ۔ کچھ لوگ تھکے تھکے سے انداز میں اپنے ساتھیوں سے باتیں کر رہے تھے۔ مسافروں کے چہروں پر تھکاوٹ اور بیزاری عیاں تھی۔ 




اچانک ریل کار کی رفتار گھٹنے لگی اور ایک جھٹکے سے رک  گئی۔ لوگ ایک دوسرے پر گر گئے۔ "کیا ہوا؟"




"سگنل ڈاؤن نہیں ہوگا۔"




بھائی کوئی  نیچے تو نہیں آگیا۔"




کسی کے نیچے آجانے کی بات سن کر وہ لرز گئی۔ اسے محسوس ہوا جیسے اس کے اوپر سے ریل کار گزر گئی ۔ اس کا رنگ  فق ہوگیا اور چیخ کر بولی " ہائے میں مر گئی۔۔۔۔ اس نے خود کشی کر لی ہوگی۔" 




"کس نے  خود کشی کر لی ہوگی۔۔۔ اور تمھیں کیا ہوگیا انجی!"




"اس نے ۔۔۔" وہ سسکتی ہوئی سامنے کی خالی سیٹ کی طرف دیکھ کر بولی " جو یہاں۔۔۔ سامنے کی سیٹ پر بیٹھا تھا۔"




اس کے شوہر نے پلٹ کر دروازے  کی طرف دیکھا۔ وہ دروازے پر کھڑا سگریٹ کے کش لیتا ہوا، ہوا کے جھونکوں سے ہنس ہنس کر باتیں کر رہا تھا۔ جیسے اس کے کھمبوں کی گنتی درست ہو گئی ہو۔ 





بشکریہ:
 سسپنس ڈائجسٹ۔









نومبر 29, 2012

 افسانہ, انتخاب, پنجابی ادب, سسپنس ڈائجسٹ, محمد ابراہیم جمالی, منشایاد 
سلیم کوثر کی دو خوبصورت غزلیں








سلیم کوثر شہرِ کراچی کے معروف شاعر ہیں اور اپنا منفرد اسلوب رکھتے ہیں۔  اُن کی شاعری  گہری فکر اور  بسیط خیالات  پر مبنی ہے۔ سلیم کوثر کی شاعری اثر انگیزی  اور غنائیت کا حسین امتزاج ہے یوں تو غزل ہی  سلیم کوثر کی پہچان ہے لیکن اُن کے ہاں نظم بھی بڑے سلیقے سے کہی گئی ہے۔  












آج اُن کے شعری مجموعے "محبت اک شجر ہے" سے دو خوبصورت غزلیں  آپ کی  نظر۔
















دل تجھے ناز ہے جس شخص کی دلداری پر




دیکھ اب وہ بھی اُتر آیا اداکاری پر








میں نے دشمن کو جگایا تو بہت تھا لیکن




احتجاجاً نہیں جاگا مری بیداری پر








آدمی، آدمی کو کھائے چلا جاتا ہے




کچھ تو تحقیق کرو اس نئی بیماری پر








کبھی اِس جرم پہ سر کاٹ دئے جاتے تھے




اب تو انعام دیا جاتا ہے غدّاری پر








تیری قربت کا نشہ ٹوٹ رہا ہے مجھ میں




اس قدر سہل نہ ہو تو مری دشواری پر








مجھ میں یوں تازہ ملاقات کے موسم جاگے




آئینہ ہنسنے لگا ہے مری تیاری پر








کوئی دیکھے بھرے بازار کی ویرانی کو




کچھ نہ کچھ مفت ہے ہر شے کی خریداری پر








بس یہی وقت ہے سچ منہ سے نکل جانے دو




لوگ اُتر آئے ہیں ظالم کی طرف داری پر








✿
✿
✿
✿
✿
✿
✿








اس خرابے کی تاریخ کچھ بھی سہی، رات ڈھلنی تو ہے  رُت بدلنی تو ہے




خیمہء خاک سے روشنی کی سواری نکلنی تو ہے  رُت بدلنی تو ہے








کیا ہوا جو ہوائیں نہیں مہرباں، اک تغیّر پہ آباد ہے یہ جہاں




بزم آغاز ہونے سے پہلے یہاں، شمع جلنی تو ہے رُت بدلنی تو ہے








دامنِ دل ہو یا سایہ ء چشم و لب، دونوں بارش کی طرح برستے ہوں جب




ایسے عالم میں پھر بھیگ جانے کی  خواہش مچلنی تو ہے رُت بدلنی تو ہے








ابر کے سلسلے اور پیاسی زمیں ، آگ بجھتی ہے پانی سے سورج نہیں




کہساروں پہ جمتی ہوئی برف اک دن پگھلنی تو ہے رُت بدلنی تو ہے








عشق ایجاد ہم سے ہوا ہے سو ہم، اس کے رمز و کنایہ سے واقف بھی ہیں




تیرے بیمار کی یہ جو حالت ہے آخر سنبھلنی تو ہے، رُت بدلنی تو ہے








سلیم کوثر









نومبر 13, 2012

 ایک شاعر دو غزلیں, سلیم کوثر, شاعری, غزل, غزلیات, shairy, urdu shairy 
یوں تو کوئی دوش نہیں تھا کشتی کا ، پتواروں کا





کسی زمانے میں  ہم نے ایک طرحی غزل 
مشاعرہ  ڈاٹ آرگ
 کے لئے لکھی تھی، یوں تو یہ ایک مقابلہ تھا  اور یہ 
غزل
 سرِ فہرست بھی رہی تاہم ہمارا مقصد  محض تفریحِ طبع ہی تھا۔ یہ غزل ابنِ انشاء کے مصرعہ پر لکھی گئی ہے۔ کچھ اُن دنوں  طبیعت میں  روانی بھی  تھی ورنہ ہم ہمیشہ  طرحی غزل لکھنے سے گھبراتے ہیں۔  آج یہ غزل یاد آئی تو سوچا بلاگ پر ہی پیش کردی جائے۔








غزل 



یوں تو کوئی دوش نہیں تھا کشتی کا ، پتواروں کا

ہم نے خود ہی دیکھ لیا تھا ایک سراب کناروں کا



جھڑتی اینٹیں سُرخ بُرادہ کب تک اپنے ساتھ رکھیں

وقت چھتوں کو چاٹ رہا ہے ، دشمن ہے دیوارں کا



تیز ہوا نے تنکا تنکا آنگن آنگن دان کیا

گم صُم چڑیا طاق میں بیٹھی سوچ رہی ہے پیاروں کا



سُرخ گلابوں کی رنگت بھی اچھی ہے پر سوچتا ہوں

قوس و قزح سی اُس کی آنکھیں ، رنگِ حیا  رخساروں کا



کاش سروں کی بھی قیمت ہو دستاروں کے میلے میں

کاش وفا بھی جنسِ گراں ہو طور تِرے بازاروں کا



دھوکہ دینے والی آنکھیں ، دھوکہ کھا بھی لیتی ہیں

راکھ اُڑا کے دیکھ تو لیتے رنگ ہے کیا انگاروں کا



من میں غم کے پھول کھلیں تو لفظ مہکنے لگتے ہیں

دل آنگن بھی دیکھا ہوتا ، تم نے خوش گُفتاروں کا



بند گلی بھی خود میں جانے رستے کتنے رکھتی ہے

ہم دروازے کھوج نہ پائے ، دوش ہے کیا دیواروں کا



ایسا تھا کہ آنچل بن کے دھرتی کو سُکھ دینا تھا

ورنہ امبر بھی کیا کرتا ، سورج ، چاند ، ستاروں کا



بس یادوں کی کو مل رُت میں عمر تمام گزر جائے

ورنہ احمدؔ ہجر کا موسم ، موسم ہے آزاروں کا




محمد احمدؔ





اکتوبر 12, 2012

 شاعری, غزل, غزلیات, محمد احمد, محمد احمد کی غزل, میری شاعری 
تم مسیحا نہیں ہوتے ہو تو قاتل ہو جاؤ






غزل
میرے ہونے میں کسی طور تو شامل ہو جاؤ
تم مسیحا نہیں ہوتے ہو تو قاتل ہو جاؤ
دشت سے دُور بھی کیا رنگ دکھاتا ہے جنوں
دیکھنا ہے تو کسی شہر میں داخل ہو جاؤ
جس پہ ہوتا ہی نہیں خونِ دو عالم ثابت
بڑھ کے اک دن اسی گردن میں حمائل ہو جاؤ
وہ ستم گر تمھیں تسخیر کیا چاہتا ہے
خاک بن جاؤ اور اس شخص کو حاصل ہو جاؤ
عشق کیا کارِ ہوس بھی کوئی آسان نہیں
خیر سے پہلے اسی کام کے قابل ہو جاؤ
ابھی پیکر ہی جلا ہے تو یہ عالم ہے میاں
آگ یہ روح میں لگ جائے تو کامل ہو جاؤ
میں ہوں یا موجِ فنا اور یہاں کوئی نہیں 
تم اگر ہو تو ذرا راہ میں حائل ہو جاؤ
عرفان صدیقی





اگست 29, 2012

 شاعری, عرفان صدیقی, غزل, غزلیات, منتخب کلام, میری پسند 
فرار








کبھی کبھی دل چاہتا ہے اس دنیا سے کہیں بھاگ جاؤں یا کم از کم ایسی جگہ جہاں کوئی جاننے والا نہیں ہو کہ جاننے والے سب کچھ جان کر بھی کچھ نہیں جانتے۔ اجنبی اس لئے اچھے نہیں ہوتے کہ وہ اجنبی ہوتے ہیں بلکہ وہ صرف اس لئے اچھے ہوتے ہیں کہ اُنہیں آپ سے کوئی سروکار نہیں ہوتا۔ لیکن دل کا کیا کہیے صاحب، دل تو دل ہے اسے کون سمجھا سکتا ہے، اسے تڑپتے رہنے دینا چاہیے تاکہ اسے بھی کچھ سکون ملے اور آپ کو بھی۔ 





اگست 28, 2012

 ایویں ای, خود کلامی 
مفقود جہاں تھے سبھی آثارِ فضیلت






غزل


مفقود جہاں تھے سبھی آثارِ فضیلت
واں ناز سے باندھی گئی دستارِ فضیلت
میں سادہ روش بات نہ سمجھا سکا اُن کو
حائل تھی کہیں بیچ میں دیوارِ فضیلت
کردار ہی جب اُس کے موافق نہ اگر ہو
کس کام کی ہے آپ کی گفتارِ فضیلت
آؤ کہ گلی کوچوں میں بیٹھیں، کریں باتیں
دربارِ فضیلت میں ہے آزارِ فضیلت
اب صوفی و مُلا بھی ہیں بازار کی رونق
اب سجنے لگے جا بجا بازارِ فضیلت
آیا ہے عجب زہد فروشی کا زمانہ
رائج ہوئے ہیں درہم و دینارِ فضیلت
آنکھوں میں ریا، ہونٹوں پہ مسکان سجائے
ملتے ہیں کئی ایک اداکارِ فضیلت
بس علم و حلم، عجز و محبت ہو جس کے پاس
گر ہے کوئی تو وہ ہے سزاوارِ فضیلت
احمدؔ وہ اگر رمزِ سخن پا نہیں سکتے
ہوتے ہیں عبث آپ گناہگارِ فضیلت




محمد احمدؔ





اگست 16, 2012

 دستارِ فضیلت, غزل, غزلیات, محمد احمد, محمد احمد کی غزل, میری شاعری 
جشنِ آزادی مبارک








جشنِ آزادی مبارک 






اُن تمام دوستوں کو جو پاکستان سے محبت کرتے ہیں اور محنت اور ترقی کی راہیں اپنا کر اس ملک کا وقار بلند کر رہے ہیں اور اُنہیں بھی جو پاکستان سے خائف ہیں اور اپنی ترقی کی راہ میں پاکستان کو رکاوٹ سمجھتے ہیں اور ہمیشہ شکایتیں ہی کرتے نظر آتے ہیں۔ 








ایسے لوگوں کو ہم کچھ نہیں کہیں گے کہ احمد فراز پہلے ہی کہہ چکے ہیں:






شکوہِ ظلمتِ شب سے تو کہیں بہتر تھا




اپنے حصے کی کوئی شمع جلاتے جاتے






ایک نغمہ آپ سب کی نذر











اگست 14, 2012

 پاکستان, ملی نغمہ 
دستِ عصائے معجزہ گر بھی اُسی کا ہے






دستِ عصائے معجزہ گر بھی اُسی کا ہے
گہرے سمندروں کا سفر بھی اُسی کا ہے
میرے جہاز اسی کی ہواؤں سے ہیں رواں
میری شناوری کا ہنر بھی اسی کا ہے
لشکر زمیں پہ جس نے اتارے ہیں رات کے
کھلتا ہوا نشانِ قمر بھی اسی کا ہے
آب رواں اسی کے اشارے سے ہے سراب
بادل کے پاس گنجِ گہر بھی اسی کا ہے
جو خشک ٹہنیوں سے اگاتا ہے برگ و بار
موسم تمام اس کے شجر بھی اسی کا ہے
منظر میں جتنے رنگ ہیں نیرنگ اسی کے ہیں
حیرانیوں میں ذوقِ نظر بھی اسی کا ہے
بس اپنا اپنا فرض ادا کر رہے ہیں لوگ
ورنہ سناں بھی اس کی ہے سر بھی اسی کا ہے
تیغِ ستم کو جس نے عطا کی ہیں مہلتیں
فریادِ کشتگاں میں اثر بھی اسی کا ہے
تیرا یقین سچ ہے مری چشمِ اعتبار
سب کچھ فصیلِ شب کے ادھر بھی اسی کا ہے
مجرم ہوں اور خرابہء جاں میں اماں نہیں
اب میں کہاں چھپوں کہ یہ گھر بھی اسی کا ہے
خود کو چراغ راہ گزر جانتا ہوں میں
لیکن چراغِ راہ گزر بھی اسی کا ہے
عرفان صدیقی





جولائی 27, 2012

 انتخاب, حمد, شاعری, عرفان صدیقی, غزل, منتخب کلام, میری پسند, ہندوستان 
جب نمازِ محبت ادا کیجیے






غزل
جب نمازِ محبت ادا کیجیے
غیر کو بھی شریکِ دعا کیجیے
آنکھ والے نگاہیں چُراتے نہیں
آئینہ کیوں نہ ہو سامنا کیجیے
آپ کا گھر سدا جگمگاتا رہے
راہ میں بھی دیا رکھ دیا کیجیے
آنکھ میں اشکِ غم آ بھی جائیں تو کیا
چند قطرے تو ہیں پی لیا کیجے
شانتی صباؔ





جون 30, 2012

 شاعری, شانتی صبا, غزل, غزلیات, منتخب کلام, میری پسند 
وقت کی رفتار











پتہ نہیں کیوں آج کل مجھے لگ رہا ہے جیسے پچھلے کچھ دنوں سے وقت کا پہیہ بہت تیزی سے گھومنے لگا ہے۔ واقعات اتنی تیزی سے ایک کے بعد ایک رونما ہورہے ہیں کہ کچھ سمجھ نہیں آتا۔ اس تیز رفتاری کا المیہ یہ ہے کہ نہ تو ہم کسی کا غم کر پاتے ہیں نہ کوئی خوشی منا پاتے ہیں ۔ واقعات کی یلغار میں سمجھ نہیں آتا کہ کیا کریں اور کیا نہ کریں۔ یوں لگتا ہے جیسے وقت کے تیز رفتار دریا میں ہم بے یار و مدد گار بہہ رہے ہیں، کبھی کنارہ نظر آتا ہے تو مسکرانا ہی چاہتے ہیں کہ پھر سے کوئی لہر ہمیں پستیوں اور اندھیروں میں دھکیل دیتی ہے۔ 











سعداللہ شاہ نے کیا خوب کہا ہے:








وقت صحرا ہے کہاں اس میں نشاں ملتے ہیں




اک بگولہ ہی سبھی نقش مٹا جاتا ہے











معلوم نہیں ایسا مجھے ہی لگ رہا ہے یا سب کا یہی حال ہے۔













جون 22, 2012

 رفتار, سعداللہ شاہ, میری تحریریں, نثر, وقت 
ایک غزل اقبال عظیم کی









اقبال عظیم کی ایک خوبصورت غزل جو مجھے بہت پسند ہے۔












غزل







ہم نے مانا اس زمانے میں ہنسی بھی جرم ہے



لیکن اس ماحول میں افسردگی بھی جرم ہے







دشمنی تو خیر ہر صورت میں ہوتی ہے گناہ



اک معین حد سے آگے دوستی بھی جرم ہے







ہم وفائیں کر کے رکھتے ہیں وفاوُں کی امید



دوستی میں اس قدر سوداگری بھی جرم ہے







اس سے پہلے زندگی میں ایسی پابندی نہ تھی



اب تو جیسے خود وجودِ زندگی بھی جرم ہے







آدمی اس زندگی سے بچ کے جائے بھی کہاں



مے کشی بھی جرم ہے اور خودکشی بھی جرم ہے







سادگی میں جان دے بیٹھے ہزاروں کوہ کن



آدمی سوچے تو اتنی سادگی بھی جرم ہے







کتنی دیواریں کھڑی ہیں ہر قدم ہر راہ پر



اور ستم یہ ہے کہ شوریدہ سری بھی جرم ہے







ایک ساغر کے لئے جو بیچ دے اپنا ضمیر



ایسے رندوں کے لئے تشنہ لبی بھی جرم ہے







اپنی بے نوری کا ہم اقبال ماتم کیوں کریں



آج کے حالات میں دیدہ وری بھی جرم ہے








اقبال عظیم





جون 07, 2012

 اقبال عظیم, شاعر, شاعری, غزل, غزلیات, منتخب کلام, میری پسند 
وجے کمار مسلمان ہو گیا







سر !  یہ چھٹی کا فارم تو بھر دیں۔"  وجے کمار نے 'لیو فارم' میری ٹیبل پر رکھتے ہوئے کہا۔

وجے کو بیٹھنے کا اشارہ کرتے ہوئے میں نے اپنی زیرِ تکمیل  دستاویز محفوظ کی  اور  'لیو فارم' کے مندرجات پُر کرنے لگا۔  وجے میرے دفتر میں خاکروب کا کام کرتا ہے اور اپنے لکھت پڑھت کے کام مجھ سے ہی کرواتا ہے۔  اسی لئے مجھے اس کا نام، ایمپلائی کوڈ  اور دیگر تفصیلات ازبر سی ہوگئی ہیں ۔



کیوں چُھٹی چاہیے؟"۔ فارم میں چھٹی کی وجہ  کے خانے تک پہنچ کر میں نے وجے سے پوچھا۔

سر ! وہ  رشتہ داروں کے ہاں جانا ہے ،  سوئم میں۔ کسی کا انتقال ہو گیا تھا"۔  وجے نے  سوچتے ہوئے بتایا۔ 

اچھا! تمھارے ہاں بھی سوئم ہوتا ہے؟" مجھے بڑی حیرت ہوئی۔

"ہاں سر! سوئم تو ہوتا ہے، کوئی مر جائے تو اس کے تیسرے دن۔"  

ہمم! اچھا کیا چالیسواں بھی ہوتا ہے؟" میں نے پُر خیال انداز میں پوچھا۔

جی سر! چالیسواں بھی ہوتا ہے اور سال مکمل ہونے پر برسی بھی ہوتی ہے"۔  اُس نے تفصیل سے بتایا تو مجھے بڑی حیرت ہوئی۔ خوشگوار حیرت۔



بھائی! آپ کو پتہ ہے وجے کمار مسلمان ہوگیا ہے۔" میں سب کو خوشی خوشی  بتا رہا تھا۔ "وجے کمار  مسلمان ہو گیا ہے" میں نے جمال صاحب کو بھی نوید سُنائی ۔ سب میری بات پر خوش بھی ہو رہے تھے اور حیران بھی۔ 

اچانک کسی نے مجھے کندھے سے پکڑ کر جھنجوڑ دیا۔ دیکھا تو خالد صاحب تھے۔

یہ تم سب سے کیا کہتے پھر رہے ہو، وجے مسلمان ہوگیا ہے" خالد صاحب نے میری آنکھوں میں آنکھیں ڈال کر پوچھا۔

جی! خالد صاحب، میں صحیح کہہ رہا ہوں۔ وجے کمار سے آج ہی میری بات ہوئی ہے۔ اس نے بتایا ہے کہ وہ اور اُس کا خاندان ہماری ہی طرح ، مرنے والوں کا سوئم بھی کرتے ہیں، چالیسواں  بھی اور برسی بھی۔ اور کیسے ہوتے ہیں مسلمان؟

خالد صاحب نے مجھے عجیب سی نظر سے دیکھا اور کہا۔" ارے بے وقوف! وجے کمار مسلمان نہیں ہوا ۔ مسلمان ہندو ہوگئے ہیں"  اُن کے  لہجے کا غصّہ  اب تاسُف کا روپ دھار چکا تھا اور اُن کی آنکھیں اپنے پیروں کے پاس فرش پرگڑھی ہوئی تھیں۔



میں اب تک ششدر کھڑا اُن کا منہ تک رہا تھا۔ 









جون 04, 2012

 افسانہ, میری تحریریں, نثر 
لب لرزتے ہیں روانی بھی نہیں










غزل








لب لرزتے ہیں روانی بھی نہیں




گو کہانی سی کہانی بھی نہیں








چاندنی ٹھہری تھی اِس آنگن میں کل




اب کوئی اس کی نشانی بھی نہیں








رابطہ ہے پر زماں سے ماورا




فاصلہ ہے اور مکانی بھی نہیں








حالِ دل کہنا بھی چاہتا ہے یہ دل




اور یہ خفّت اُٹھانی بھی نہیں








غم ہے لیکن روح پر طاری نہیں




شادمانی، شادمانی بھی نہیں








جس میں آخر ہنستے بستے ہیں سبھی




یہ کہانی، وہ کہانی بھی نہیں








کچھ کچھ اندازہ تھا اس دل کا مجھے




عشق ایسا ناگہانی بھی نہیں








یاد رہ جائے گی بس اک آدھ بات




داستاں یہ جاویدانی بھی نہیں








کل مری بستی میں اک سیلاب تھا




آج دریاؤں میں پانی بھی نہیں








گو ہماری ترجماں ہے یہ غزل




یہ ہماری ترجمانی بھی نہیں












محمد احمدؔ





مئی 31, 2012

 شاعری, غزل, غزلیات, کراچی, محمد احمد, محمد احمد کی غزل, میری شاعری 
جو سنتا ہوں کہوں گا میں ۔ انور شعورؔ کی دو غزلیں







انور شعور ؔ عہدِ حاضر کے اُن  شعراء میں سے ہیں جن کا کلام اُن کو بہت سے دوسرے ہم عصر شعراء  سے ممتاز کرتا ہے۔ انور شعور کے ہاں جو  بے ساختگی اور  بے باکی ہمیں ملتی ہے وہ دیگر  شعراء میں شاذ ہی نظر آتی ہے ۔ بے باکی کو  اشعار  میں برتنا ، وہ بھی ایسے کہ شعر کا فطری حسن  ، نزاکتِ خیال اور  نغمگی  متاثر نہ ہو، آسان ہرگز نہیں ہے لیکن انور شعور کے ہاں ایسے اشعار جا بجا نظر آتے ہیں اور اُن کی قادر الکلامی پر دلالت کرتے ہیں۔   اُن کی دو خوبصورت غزلیں اہلِ  ذوق کی نذر کی جا رہی ہیں  جو  اپنی مثال آپ ہیں اور انور شعور کی  دل پزیر  شاعری کی  تمثیل بھی ہیں۔










غزل







توفیقِ علم و حلم و شرافت نہیں مجھے



حاصل کسی طرح کی سعادت نہیں مجھے







جب سے سنی ہیں متّقیوں کی کرامتیں



اپنے کیے پہ کوئی ندامت نہیں مجھے







دل چاہتا تو ہے کہ ہَوس کاریاں کروں



لیکن یہ استطاعت و ہمّت نہیں مجھے







خوبانِ شہر بھی نہ ہوئے مجھ پہ ملتفت



میں بھی وہ بد دماغ کہ حسرت نہیں مجھے







تا حشر حاسدوں کو سلامت رکھے خدا



ان کے طفیل کون سی راحت نہیں مجھے







درپے ہُوا ہی کرتے ہیں کج فہم و کم نظر



ان احمقوں سے کوئی شکایت نہیں مجھے







لکھّی گئی ہیں نامہ ء اعمال میں مرے



جن لغزشوں سے دور کی نسبت نہیں مجھے







کیا کیا ہُوئیں نہ حوصلہ افزائیاں کہ اب



زنہار صبر و ضبط کی طاقت نہیں مجھ







چُپ ہوں کہ بارگاہِ حقیقت پناہ سے



اسرار کھولنے کی اجازت نہیں مجھے








انور شعورؔ







*******







جو سنتا ہوں کہوں گا میں، جو کہتا ہوں سنوں گا میں



ہمیشہ مجلسِ نطق و سماعت میں رہوں گا میں







نہیں ہے تلخ گوئی شیوہ ء سنجیدگاں لیکن



مجھے وہ گالیاں دیں گے تو کیا چپ سادھ لوں گا میں







کم از کم گھر تو اپنا ہے، اگر ویران بھی ہوگا



تو دہلیز و در و دیوار سے باتیں کروں گا میں







یہی احساس کافی ہے کہ کیا تھا اور اب کیا ہوں



مجھے بالکل نہیں تشویش آگے کیا بنوں گا میں







مری آنکھوں کا سونا چاہے مٹی میں بکھر جائے



اندھیری رات! تیری مانگ میں افشاں بھروں گا میں







تساہل ایک مشکل لفظ ہے، اس لفظ کا مطلب



کتابوں میں کہاں ڈھونڈوں، کسی سے پوچھ لوں گا میں







حصول آگہی کے وقت کاش اتنی خبر ہوتی



کہ یہ وہ آگ ہے جس آگ میں زندہ جلوں گا میں







اُداسی کی ہوائیں آج پھر چلنے لگیں؟ اچھا



تو بس آج اور پی لوں، کل سے قطعا` چھوڑ دوں گا میں







کوئی اک آدھ تو ہوگا مجھے جو راس آجائے



بساطِ وقت پر ہیں جس قدر مہرے چلوں گا میں







نہ لکھ پایا ترے دل میں اگر تحریرِ غم اپنی



تری ماتھے پہ اک گہری شکن ہی کھینچ دوں گا میں







کیا ہے گردشوں سے تنگ آ کر فیصلہ میں نے



کہ محنت کے علاوہ چاپلوسی بھی کروں گا میں







اگر اس مرتبہ بھی آرزو پوری نہیں ہوگی



تو اس کے بعد آخر کس بھروسے پر جیوں گا میں







یہی ہوگا، کسی دن ڈوب جاؤں گا سمندر میں



تمناؤں کی خالی سیپیاں کب تک چنوں گا میں








انور شعورؔ











مئی 21, 2012

 انور شعور, ایک شاعر دو غزلیں, شاعری, غزل, کراچی, کراچی کے غزل خواں, منتخب کلام, shairy, urdu shairy 
ٹی وی اینکرز


ٹی وی اینکرز
وہ مرے دوست تھے یا دشمن تھے
میری بے چارگی پہ روتے تھے
غم غلط ہو گیا مرا آخر
محمد احمدؔ



اپریل 02, 2012

 پاکستان, ٹی وی اینکرز, سیاست, عوام, محمد احمد, محمد احمد کی نظم, میڈیا, میری شاعری, نظم 
جانے کیا ہو گیا ہے کچھ دن سے


غزل
جانے کیا ہو گیا ہے کچھ دن سے
وحشتِ دل سوا ہے کچھ دن سے
لاکھ جشنِ طرب مناتے ہیں
روح نوحہ سرا ہے کچھ دن سے
ہے دعاؤں سے بھی گُریزاں دل
ربط ٹوٹا ہوا ہے کچھ دن سے
روح، تتلی ہو جیسے صحرا میں
اور آندھی بپا ہے کچھ دن سے
میں اُسے دیکھ تک نہیں سکتا
وہ مجھے تک رہا ہے کچھ دن سے
میں تو ایسا کبھی نہ تھا احمدؔ
یہ کوئی دوسرا ہے کچھ دن سے
محمد احمدؔ



مارچ 15, 2012

 شاعری, غزل, کیفیتِ دل، غزلیات, محمد احمد, محمد احمد کی غزل, میری شاعری 
یوں تو کہنے کو بہت لوگ شناسا میرے


غزل
یوں تو کہنے کو بہت لوگ شناسا میرے
کہاں لے جاؤں تجھے اے دلِ تنہا میرے
وہی محدود سا حلقہ ہے شناسائی کا
یہی احباب مرے ہیں، یہی اعدا میرے
میں تہِ کاسہ و لب تشنہ رہوں گا کب تک
تیرے ہوتے ہوئے ، اے صاحبِ دریا میرے
مجھ کو اس ابرِ بہاری سے ہے کب کی نسبت
پر مقدر میں وہی پیاس کے صحرا میرے
دیدہ و دل تو ترے ساتھ ہیں اے جانِ فراز
اپنے ہمراہ مگر خواب نہ لے جا میرے
احمد فراز



فروری 07, 2012

 احمد فراز, سدابہارغزلیں, شاعری, غزل, منتخب کلام, میری پسند 
کراچی کی غزل خواں مر گئے کیا


غزل
سخن ہاے دل و جاں مر گئے کیا
کہو کچھ تو کہو ہاں مرگئے کیا
یہ کیا آٹھوں پہر چپ سی لگی ہے
وہ کچھ کہنے کے ارماں مر گئے کیا
جیے جاتے ہیں ہم اک دوسرے بن
ہمارے عہد و پیماں مر گئے کیا
یہ خاموشی تو اب رونے لگی ہے
وہ آنے والے طوفاں مرگئے کیا
یہ دل کیوں سینہ کوبی کر رہا ہے
یہ تم مجھ میں مری جاں مر گئے کیا
اسیرانِ خمِ زلفِ زمانہ
پریشاں تھے پریشاں مر گئے کیا
جو دن دھّمال کرتے آ رہے تھے
وہ رستے ہی میں رقصاں مر گئے کیا
کوئی تو دارسامانی کو آتا
گرانی میں سب ارزاں مر گئے کیا
میں ایسا کون زندہ ہوں کہ پوچھوں
کراچی کی غزل خواں مر گئے کیا
لیاقت علی عاصمؔ



جنوری 22, 2012

 غزل, کراچی, کراچی کے غزل خواں, لیاقت علی عاصم, منتخب کلام, میری پسند 
اب نہ بدلے تو بدل جائے گا نقشہ اپنا


غزل
لوگ پہچان نہیں پائیں گے چہرا اپنا
اب نہ بدلے تو بدل جائے گا نقشہ اپنا
برق ایک ایک نشیمن کا پتہ جانتی ہے
اب کے پھر ڈھونڈ نکالے گی ٹھکانا اپنا
طعنہء دربدری دے مگر اتنا رہے دھیان
راستہ بھی تو بدل سکتے ہیں دریا اپنا
بول، اے بے سروسامانیء گلشن، کچھ بول
خلقتِ شہر طلب کرتی ہے حصّہ اپنا
یہ بھی کب تک کہ ہر آفت کا سبب ہے کوئی اور
منزلیں خود بھی تو گُم کرتی ہیں رستہ اپنا
ہم کہاں اپنے سوا اور کو گردانتے ہیں
ہم نے لِکھا بھی تو لکھیں گے قصیدہ اپنا
افتخار عارفؔ



جنوری 15, 2012

 افتخار عارف, شاعری, غزل, منتخب کلام 
تمھاری پارٹی میں، میں کہاں پر ہوں؟


ہمارے سیاستدانوں میں ایک جاوید ہاشمی کی شخصیت ایسی ہے جسے سب ہی قدر کی نگاہ سے دیکھتے ہیں۔ وہ ہیں بھی قابلِ قدر کیونکہ وہ ان گنے چنے سیاست دانوں میں سے ہیں جو مفاد پرستی کی سیاست میں نظریہ اور استقامت کی علامت ہیں۔ حال ہی میں جاوید ہاشمی نے مسلم لیگ۔ ن  چھوڑ کر تحریکِ انصاف میں شمولیت اخیتار  کی ہے۔ جب جاوید ہاشمی سے اس بابت استفسار کیا گیا تو ہمیں توقع تھی کہ اس تبدیلی کے پس منظر میں بھی کوئی نہ کوئی نظریہ یا نظریاتی اختلاف ہی ہوگا لیکن توقع کے برخلاف انہوں نے کہا کہ مجھے نظرانداز کردیا گیا، مجھے پوچھا نہیں گیا، مجھے پس منظر میں دھکیل دیا گیا ۔ یہ بات مایوس کن  سہی لیکن اپنے ٹریک ریکارڈ کی وجہ سے جاوید ہاشمی اب بھی بہت سے دوسروں سے لاکھ درجے بہتر ہیں۔
باوجود یہ کہ تحریکِ انصاف اب تک ایک واضح نظریے کو لے کر چل رہی ہے اور عام لوگ اسے اس کی آئیڈیالوجی کی بنیاد پر ہی پسند کرنے لگے ہیں لیکن جتنے بھی بڑے رہنما تحریکِ انصاف میں شامل ہوئے ہیں اُن کے پیشِ نظرعوامل میں نظریہ کہیں بھی موجود نہیں ہے اور یہ ایک انتہائی منفی رجحان ہے جو بعد میں اس جماعت کو بھی دوسری جماعتوں کی طرح نظریہ ضرورت کی تال پر رقص کرنے پر مجبور کر سکتا ہے۔
دراصل ہمارے ہاں نظریاتی سیاست کا بڑا فقدان ہے۔ یہاں  رنگ، نسل ، زبان، علاقہ  اور ہر طرح کی عصبیت پر سیاست کی جاتی  ہے لیکن نظریہ پر نہیں کی جاتی۔  جب  کبھی دو گروہ  رنگ و نسل  اور دیگر ایسی بنیاد وں پر آپس میں لڑتے ہیں تو ایسے میں دونوں ہی اپنی اپنی جگہ حق پر ہوتے ہیں اور  دونوں ہی خود کو حق بجانب سمجھتے ہیں۔ اگر یہی تفرقہ  نظریاتی اختلافات کی بنا پر ہو تو معمولی سمجھ بوجھ رکھنے والا شخص بھی صحیح اور غلط کی تمیز کر سکتا ہے کیونکہ صرف نظریاتی جنگ ہی ایسی جنگ ہے جس میں حق و باطل کی تفریق کی جا سکتی ہے۔ یہی وجہ ہے کہ  ہمارے ہاں جو مخالفتیں مختلف تعصبات کی وجہ سے ہوتی ہیں ان کا تعین ہی نہیں ہو پاتا کہ کون صحیح ہے اور کون غلط۔
اب آخر میں ذکر اُن سیاسی جماعتوں  کا جن میں بہت ہی معتبر  اور تجربہ کار سیاست دان موجود ہیں لیکن یہ جماعتیں ان کے ہوتے ہوئے بھی اپنے ننھے منے بچوں کو لاکر ان کے سر پر بٹھا دیتے ہیں۔ یہی کچھ مسلم لیگ۔ ن میں بھی ہوا اور ہو رہا ہے مسلم لیگ ۔ن جس کا تکیہ کلام  ہی میثاقِ جمہوریت ہے  اپنی پارٹی میں جمہوریت کو کوئی مقام دینے پر تیار نہیں ہے۔ جاوید ہاشمی  کے ہوتے ہوئے بھی  شریف خاندان کے نوجوان آج پارٹی کے کرتا دھرتا ہوگئے ہیں ۔ یعنی وہی موروثی سیاست۔  موروثی پارٹی کے ذکر پر  پپلز پارٹی کا نام تو خود بہ خود ہی ذہن میں آجاتا ہے اور پپلز پارٹی آج بھی اسی ڈگر پر ہے۔  اس  اعتبار سے دیکھا جائے تو جماعتِ اسلامی ، جیسی بھی ہے لیکن واقعتاً ایک جمہوری جماعت ہے اور اس میں باقاعدگی سے کارکنان کو رائے کا حق  بھی دیا جاتا ہے اور قیادت کی منتقلی بھی اسی اعتبار سے کی جاتی ہے۔
ہماری  وہ تمام جماعتیں جو جمہوریت کا راگ الاپتی ہیں ان کو چاہیے کہ وہ پہلے اندرونِ خانہ جمہوریت کا  آغاز کریں اور پھر بعد میں جمہوریت کی بات۔ کیونکہ یہ 
بات 
تو سب ہی جانتے ہیں کہ
Charity begins at home. 



جنوری 04, 2012

 پاکستان, جاوید ہاشمی, جمہوریت, سیاست, نظریاتی سیاست, نظریہ 
جنوری پھر لوٹ آئی ہے - اعزاز احمد آذر


ہواؤں کے ہاتھ پیغام
وہی گلیاں وہی کوچہ وہی سردی کا موسم ہے
اسی انداز سے اپنا نظامِ زیست برہم ہے
یہ حسنِ اتفاق ایسا کہ پھیلی چاندنی بھی ہے
وہی ہر سمت ویرانی، اداسی، تشنگی سی ہے
وہی ہے بھیڑ سوچوں کی، وہی تنہائیاں پھر سے
مسافر اجنبی اور دشت کی پہنائیاں پھر سے
مجھے سب یاد ہے کچھ سال پہلے کا یہ قصہ ہے
وہی لمحہ تو ویرانے کا اک آباد حصہ ہے
مری آنکھوں میں وہ اک لمحہء موجود اب بھی ہے
وہ زندہ رات میرے ساتھ لاکھوں بار جاگی ہے
کسی نے رات کی تنہائی میں سرگوشیاں کی تھیں
کسی کی نرم گفتاری نے دل کو لوریاں دی تھیں
کسی نے میری تنہائی کا سارا کرب بانٹا تھا
کسی نے رات کی چنری میں روشن چاند ٹانکا تھا
چمکتے جگنوؤں کا سیل اک بخشاتھا راتوں کو
دھڑکتا سا نیا عنواں دیا تھا میرے خوابوں کو
مرے شعروں میں وہ الہام کی صورت میں نکلا تھا
معانی بن کے جو لفظوں میں پہلی بار دھڑکا تھا
وہ جس کے بعد گویا زندگی نوحہ سرائی ہے
"اُسے کہنا" کہ بھیگی جنوری پھر لوٹ آئی ہے
اعزاز احمد آذر ؔ کی " دھیان کی سیڑھیاں" سے انتخاب



جنوری 01, 2012

 اعزاز احمد آذر, بھیگی جنوری پھر لوٹ آئی ہے, دھیان کی سیڑھیاں, منتخب کلام, میری پسند, نظم 
چالیس سال بعد ۔۔۔


آج پھر سولہ دسمبر ہے ۔ وہی تاریخ جب آج سے چالیس سال پہلے پاکستان کا ایک حصہ   ہم سے جدا   ہوگیا تھا ۔
کہتے ہیں دنیا کی زیادہ تر لڑائیاں "شئرنگ" پر ہوتی ہیں۔ یہاں بھی یہی ہوا۔ ہمارے اس وقت کے اربابِ اختیار اپنے اختیارت میں  کسی کی شمولیت برداشت نہیں کر سکے اور نتیجہ وہ ہوا جس کی  اُمید بھی نہیں تھی۔ مشرقی پاکستان بنگلہ دیش بن گیا ۔  بچپن میں کہیں پڑھا تھا کہ حقدار کو حق دینا انصاف کہلاتا ہے۔ ہمارے رہنمائے ملت بھی اگر انصاف سے کام لیتے تو شاید کبھی بھی  یہ نوبت نہ آتی۔  اس تقسیم سے ہمیں ہی نقصان نہیں ہوا بلکہ خود بنگلہ دیش کو بھی نقصان ہوا اور فائدے میں رہے وہ لوگ جو اتنے بڑے اسلامی ملک سے خوفزدہ تھے۔
بہر کیف بنگلہ دیش آج ہم سے بہتر ہے ۔ بنگلہ دیش ہر سال ہی سیلاب کی تباہی کا شکار رہتا ہے لیکن وہاں وہ تباہ کاری دیکھنے میں نہیں آتی جو ہمارے ہاں عمومی صورتِ حال میں نظر آتی ہے۔ آج بنگلہ دیش کی کرنسی مستحکم ہے اور مزید بہتر ہو رہی ہے۔ ہمارا روپیہ دن بہ دن پستیوں میں اُتر رہا ہے۔ 
آج سقوطِ ڈھاکہ کو چالیس سال گزر چکے ہیں لیکن ہماری صورتِ حال آج بھی وہی ہے جو  پہلے تھی۔  ہمارے ہاں آج بھی لوگ انصاف کو ترس رہے ہیں۔ ہم نے ماضی سے سبق نہیں سیکھا  سو آج اس کی قیمت ادا کر رہے ہیں۔ یہ افسوس کی بات ہے لیکن زیادہ افسوس کی بات یہ ہے کہ ہم آج بھی کوئی سبق سیکھنا نہیں چاہتے  ۔



دسمبر 16, 2011

 انصاف, بنگلہ دیش, بےمہر صبحیں, حق, حقدار, سقوطِ ڈھاکہ, سیاست 
تیسری تصویر


یوں تو  تحریکِ پاکستان میں بے شمار عظیم ہستیوں نے   بہت لگن اور محنت سے کام کیا اور بے شمار قربانیاں بھی دیں ۔تاہم جب کبھی پاکستان اور اس کی نظریاتی اساس کا ذکر آتا ہے ،  سب سے پہلے یاد آنے والی دو شخصیات ہمیشہ علامہ اقبال اور قائدِ اعظم رحمۃ اللہ علیہ کی ہیں ہوتی۔
شاید یہی وجہ ہے کہ ہمارے ہاں جوکوئی  بھی اپنے تئیں پاکستان کی فلاح اور استحکام  کا علم لے کر نکلتا ہے وہ اپنی وابستگی  انہی دو شخصیات سے ظاہر کرتا ہے۔  شاید آپ کو یہاں  فلاح  اور استحکام  کی  تراکیب  بے محل لگیں کیونکہ اب تک کی تاریخ میں  یہ دونوں اصطلاحات اُن لوگوں کا آلہء کار بنتی رہی  ہیں جو پاکستان سے کبھی مخلص تھے ہی نہیں اور اُنہوں نے جوبھی کیا وہ اپنی ذاتی مفاد کے لئے ہی کیا۔  سو ہمارے ہر سیاسی پمفلٹ اور اشتہار پر کوئی ہو نہ ہو قائدِ اعظم اور علامہ اقبال کی تصاویر ضرور ہوتی ہیں۔ ان دو تصاویر کے ساتھ ہی ایک تیسرا سانچہ بھی ضرور ہوتا ہے جس میں آپ گاہے بہ گاہے ہمارے کسی نہ کسی خیر خواہ اور نجات دہندہ کو دیکھ سکتے ہیں۔  اس تیسرے سانچے میں تصاویر تبدیل ہوتی رہتی ہیں، کبھی کوئی لیڈر تو کبھی کوئی قائد۔ کبھی کوئی نجات دہندہ کبھی کوئی درد مند  دل  رکھنے والا  قوم کا  ہمدرد۔
آج کل اس تیسرے سانچے میں عمران خان کی تصویر نظر آرہی ہے۔  یہ بات تو خیر میرے جیسے دقیانوسی خیالات رکھنے والے ہی سوچ سکتے ہیں کہ بھلا یہ  رہبرانِ ملت علامہ اور قائد کے بالکل برابر ہی کیوں  متمکن ہوتے  ہیں۔ پاسِ ادب  نہ سہی ، خیالِ  تقدیم و تاخیر  ہی سہی ۔  لیکن کہاں! یہ سب باتیں میرے جیسے فرسودہ خیالات  رکھنے والے  لوگوں کے ہی  حصے میں آتی ہیں۔
بہر کیف آج کل عمران خان  اس مملکتِ خدا داد کی سیاسی بساط پر  اہم ہوتے  جا رہے ہیں۔ لوگ اب اُنہیں اپنے نجات دہندہ کی حیثیت  سے دیکھ رہے ہیں۔ ویسے اگر لوگ اُنہیں نجات دہندہ  کی حیثیت سے دیکھ رہے ہیں تو بھی کوئی حرج نہیں کہ وہ باقی سب کو تو اچھی طرح آزما ہی چکے ہیں سو اُمید پر دنیا قائم ہے کہ مصداق عمران خان کو  بھی موقع دینے پر تُلے بیٹھے ہیں۔
اور تو سب ٹھیک لیکن بھیڑ چال چلنے کی عادت ہمارے سیاست دانوں  میں عام ہے۔ جب ہی تو  کئی پرانے اور گھاگ سیاستدان  اس نئی جماعت میں شمولیت اختیار کر رہے ہیں۔ سوچنے کی بات یہ ہے کہ تحریکِ انصاف نے جس نظام کے خلاف آواز اُٹھائی ہے اگر اس کی بنیادوں میں اسی نظام کے کرتا دھرتا شامل ہوگئے تو پھر یہ تحریک کس حد تک کامیاب ہوگی۔ یا پھر ہمیشہ کی طرح چہرے بدل جائیں گے اور  نظام اپنی جگہ اور بدنظمی اپنی جگہ برقرار رہے گی۔ 
ایک خیال یہ بھی ہے کہ اگر عمران خان اپنی جماعت میں لوٹوں کو شامل نہ کریں تو پھر  ایسے  پاک دامن  سیاست دان   کہاں سے لائیں جنہیں لوگ ووٹ دینے پر بھی آمادہ  ہوجائیں ۔ بافرضِ محال اگر پہلی شرط پوری ہو بھی گئی تو دوسری شرط پوری ہونے کے امکانات دور دور تک نظر نہیں آتے۔
ایک انگریزی کہاوت ہے کہ "اگر آپ اُن سے جیت نہیں سکتے تو اُن سے ہی مل جائیں"۔ اب یہ سمجھ نہیں آرہا کہ اس مقولے پر عمل کون کر رہا ہے خود  عمران خان  یااُن کے حریف؟



دسمبر 12, 2011

 استحکامِ پاکستان, پاکستان, پاکستان تحریکِ انصاف, پاکستان کا مستقبل, سیاست, عمران خان, فلاحِ پاکستان 
صدائے شکستِ نکہت و رنگ


غزل
 
دیارِ  عشق کا یہ حادثہ عجیب سا تھا
رُخِ رقیب پہ بھی پرتوِ حبیب سا تھا
فراق زخم سہی، کم نہ تھی جراحتِ وصل
معانقہ مرے محبوب کا، صلیب سا تھا
ترے جمال کی سرحد سے کبریا کا مقام
بہت قریب تو کیا تھا، مگر قریب سا تھا
سنی ہے میں نے صدائے شکستِ نکہت و رنگ
خزاں کی راہ میں ہر پھول ، عندلیب سا تھا
برادرانِ وطن کے سلوک کی سوگند
ندیمؔ یوسفِ کنعاں کا ہم نصیب سا تھا
احمد ندیم قاسمی



نومبر 30, 2011

 احمد ندیم قاسمی, شاعری, صدائے شکستِ نکہت و رنگ, غزل, منتخب کلام, میری پسند 
فرحت عباس شاہ کی ایک نظم


"
اذیت"
کتنے چہرے
دن بھر دھوکہ دیتے ہیں
کتنی آنکھیں
دن بھر دھوکہ کھاتی ہیں
کتنے دل
ہر روز نئی ویرانی سے
بھر جاتے ہیں
مر جاتے ہیں
لیکن تو
سب کچھ دیکھتا رہتا ہے خاموشی سے
فرحت عباس شاہ



نومبر 16, 2011

 فرحت عباس شاہ, منتخب کلام, میری پسند, نظم 
دو شاعر ایک ترنگ


ایک خوبصورت بحر  میں دو بہت    اچھی غزلیں  آپ کے  ذوق کی نظر۔
پہلی غزل سلیم کوثر کی
غزل
اس عالمِ حیرت و عبرت میں کچھ بھی تو سراب نہیں ہوتا
کوئی نیند مثال نہیں بنتی کوئی لمحہ خواب نہیں ہوتا
اک عمر نمو کی خواہش میں موسم کے جبر سہے تو کھلا
ہر خوشبو عام نہیں ہوتی ہر پھول گلاب نہیں ہوتا
اس لمحۂ خیر و شر میں کہیں اک ساعت ایسی ہے جس میں
ہر بات گناہ نہیں ہوتی سب کارِ ثواب نہیں ہوتا
مرے چار طرف آوازیں اور دیواریں پھیل گئیں لیکن
کب تیری یاد نہیں آتی اور جی بے تاب نہیں ہوتا
یہاں منظر سے پس منظر تک حیرانی ہی حیرانی ہے
کبھی اصل کا بھید نہیں کھلتا کبھی سچّا خواب نہیں ہوتا
کبھی عشق کرو اور پھر دیکھو اس آگ میں جلتے رہنے سے
کبھی دل پر آنچ نہیں آتی کبھی رنگ خراب نہیں ہوتا
مری باتیں جیون سپنوں کی مرے شعر امانت نسلوں کی
میں شاہ کے گیت نہیں گاتا مجھ سے آداب نہیں ہوتا
سلیم کوثر
اور دوسری  غزل  جمال احسانی کی
غزل
کب پاؤں فگار نہیں ہوتے، کب سر پر دھول نہیں ہوتی
تری راہ میں چلنے والوں سے لیکن کبھی بھول نہیں ہوتی
سرِ کوچۂ عشق  آ پہنچے ہو لیکن ذرا دھیان رہے کہ یہاں
کوئی نیکی کام نہیں آتی کوئی دعا قبول نہیں ہوتی
ہر چند اندیشۂ جاں ہے بہت لیکن اس کارِ محبت میں
کوئی پل بے کار نہیں جاتا، کوئی بات فضول نہیں ہوتی
ترے وصل کی آس بدلتے ہوئے ترے ہجر کی آگ میں جلتے ہوئے
کب دل مصروف نہیں رہتا، کب جاں مشغول نہیں ہوتی
ہر رنگِ جنوں بھرنے والو، شب بیداری کرنے والو
ہے عشق وہ مزدوری جس میں محنت بھی وصول نہیں ہوتی
جمال احسانی
اور یہ بحر کون سی ہے یہ تو وارث بھائی ہی بتا سکیں گے۔             :) 
۔



اکتوبر 05, 2011

 ایک بحر دو غزلیں, جمال احسانی, سلیم کوثر, غزل, منتخب کلام, میری پسند 
جمال احسانی کی دو خوبصورت غزلیں


جو تو گیا تھا تو تیرا خیال رہ جاتا
ہمارا کوئی تو پُرسانِ حال رہ جاتا
بُرا تھا یا وہ بھلا، لمحۂ محبت تھا
وہیں پہ سلسلہ ماہ و سال رہ جاتا 
بچھڑتے  وقت ڈھلکتا نہ گر اُن  آنکھو ں سے
اُس ایک اشک کا کیا کیا ملال رہ جاتا 
تمام آئینہ خانے کی لاج رہ جاتی
کوئی بھی عکس اگر بے مثال رہ جاتا
گر امتحانِ جنوں میں نہ کرتے قیس کی نقل
جمالؔ سب سے ضروری سوال رہ جاتا
۔۔۔۔۔۔۔۔۔۔۔۔۔۔۔۔
ایک فقیر چلا جاتا ہے پکّی سڑک پر گاؤں کی
آگے راہ کا سناٹا ہے پیچھے گونج کھڑاؤں کی
آنکھوں آنکھوں ہریالی کے خواب دکھائی دینےلگے
ہم  ایسے کئی جاگنے والے نیند ہوئے صحراؤں کی
اپنے عکس کو چھونے کی خواہش میں پرندہ ڈوب گیا
پھر کبھی لوٹ کر آئی نہیں دریا پر گھڑی دعاؤں کی
ڈار سے بچھڑا ہوا کبوتر، شاخ سے ٹوٹا ہوا گلاب
آدھا دھوپ کا سرمایہ ہے، آدھی دولت چھاؤں کی
اُس رستے پر پیچھے سے اتنی آوازیں آئیں جمال
ایک جگہ تو گھوم کے رہ گئی ایڑی سیدھے پاؤں کی
۔۔۔۔۔۔۔۔۔۔۔۔۔۔۔۔
جمال احسانی کی ستارۂ سفر سے انتخاب



اکتوبر 03, 2011

 ایک شاعر دو غزلیں, جمال احسانی, شاعری, غزل, منتخب کلام, میری پسند 
عظمی جون کی ایک نظم


مرے دل سے لے کر
ترے سنگِ دل تک
گماں کی چٹاں
اور
حقیقت کی سل تک
جو آنکھوں سے میری
ترے کالے تل تک
بُنا تھا محبت کی مکڑی نے جالا
زمانے کے ہاتھوں نے
وہ تارِ الفت
یہاں سے وہاں تک
سبھی نوچ ڈالا
تو دونوں ہی دل اب رہا ہو چکے ہیں
چٹان اور سل بھی جدا ہو چکے ہیں
وہ آنکھیں وہ تل بھی فنا ہو چکے ہیں
وہ چاہت نہ جانے کدھر کو گئی ہے
وہ مکڑی بھی شاید کہیں کھو گئی ہے
عظمی جون 



ستمبر 09, 2011

 شاعری, عظمی جون, منتخب کلام, میری پسند, نظم 
بولتے کیوں نہیں مرے حق میں


ہمارے وزیرِ اعظم صاحب کہتے ہیں کہ وہ پاکستان کے پہلے منتخب وزیرِ اعظم ہیں اور وہ کسی چور دروازے سے نہیں آئے ہیں ۔ وہ  عوام کے ووٹ سے آئے ہیں اور عوام کے حقیقی نمائندے ہیں۔
کچھ اسی قسم کے راگ ہمارے دوسرے ممبرانِ اسمبلی الاپتے نظر آتے ہیں۔  سمجھ نہیں آتا کہ آخر عوامی نمائندے کیا ہوتے ہیں اور اسمبلی میں عوام کی نمائندگی کا دعویٰ کرنے والے یہ لوگ  کس طرح سے عوامی نمائندگی کر رہے  ہیں کہ عوام کی مشکلات میں دن بہ دن اضافہ ہوتا جا رہا ہے اور  عوام  کا جینا دوبھر ہوگیا ہے۔
ہمارے ہاں کرپشن اپنے عروج پر ہے،  امداد کے نام پر بھیک  لی جا رہی ہے، معیشت قرض کے ستونوں پر استوار ہے۔ لاقانونیت  نے پورے ملک کو جکڑا ہواہے۔  کسی شہر میں آٹھ دس لوگوں کا مرنا کسی گنتی شمار میں نہیں ہے۔ پورا ملک دہشت گردی کی لپیٹ میں ہے۔مہنگائی اور بے روزگاری  اپنی انتہا پر پہنچی ہوئی۔ تعلیم کا بیڑہ غرق ہو گیا ہے کہ تعلیمی ادارے بھی سیاسی جماعتوں کے اکھاڑے بنے ہوئے ہیں۔ بجلی اور گیس  کی شدید قلت ہے۔ مستقبل کی منصوبہ بندی صرف سوئس بنک اکاونٹ  بھرنے تک محدود ہے۔
قصہ کوتاہ ، پاکستان اور پاکستانی اس وقت انتہائی ابتر حالات میں زندگی بسر کرنے پر مجبور ہیں ۔ جبکہ ہمارے نام نہاد عوامی نمائندے، اعلیٰ سے اعلیٰ گاڑیوں میں گھومتے ہیں۔ فائیو اسٹار ہوٹلز میں  کھاتے ہیں، منرل واٹر پیتے ہیں۔ لاکھوں  کروڑوں روپے اپنی  ذات پر خرچ کرتے ہیں۔ بجلی   ،ایندھن  اور بے شمار مراعات  سرکار کی طرف سے ۔ عیش کیجے جناب ۔ آ پ تو عوامی نمائندے ہیں۔ یہ سب کچھ آپ کا ہی تو ہے۔
عوامی نمائندے  خوش ہوتے ہیں تو ذاتی مفاد کے حصول پر ۔  اور ناراض ہوتے  ہیں تو بھی اپنے ہی نقصان پر۔ ہماری سیاسی جماعتیں  حکومت میں شامل ہوتی ہیں تو سیٹس اور وزرارتیں ملنے پر ۔ الگ ہوتی ہیں تب بھی سیٹیں اور وزراتیں ہی ان کے پیشِ نظر ہوتی ہیں۔  ان میں سے کوئی بھی ایسا نہیں جو  کرپشن  ، بے روزگاری، لوڈ شیڈنگ یا کسی اور عوامی مسئلے کی وجہ سے حکومت سے علیحدہ  ہو یا ان مسائل کے حل کی شرط پر حکومت میں شامل  ہو۔
شاید جون ایلیا نے ایسے ہی کسی ہمدرد سے کہا ہوگا:
بولتے کیوں نہیں مرے حق میں
آبلے پڑ گئے زبان میں کیا
افسوس کہ یہ ہمارے عوامی نمائندے ہیں ۔ کاش یہ نہ ہوتے تو  شاید عوامی مسائل بھی  نہ ہوتے  کہ یہ مسائل حل کرنے والے ہرگز نہیں ہیں بلکہ ہر مسئلے کی جڑ یہی لوگ ہیں۔   ہر وہ شخص جو آ ج اسمبلی میں بیٹھا ہے چاہے وہ کسی بھی سیاسی، علاقائی یا لسانی گروہ سے تعلق رکھنے والا ہو وہ اس قوم  کا مجرم ہے۔ یہ بات واقعی ٹھیک ہے کہ ہمارے وزیرِ اعظم  کسی  چور دروازے سے نہیں آئے ہیں لیکن ہمیں یقین ہے کہ جاتے ہوئے وہ  اور اُن کے حواری اسی دروازے کا انتخاب کریں گے۔



جولائی 30, 2011

 پاکستان, عوام, عوام کے ہمدرد, عوامی نمائندے, غریب عوام 
سنگ ہوا کے کھیل رچانا بھول گئے


غزل
سنگ ہوا کے کھیل رچانا بھول گئے
شام ڈھلی تو دیپ جلانا بھول گئے
دل آنگن میں دھوپ غموں کی کیا پھیلی
جگنو آنکھوں میں مسکانا بھول گئے
تعبیروں کی تعزیروں کا خوف رہا
وہ سمجھے ہم خواب سنانا بھول گئے
صدیاں جیسے لمحوں میں آ ٹھہری ہوں
لمحے جیسے آنا جانا بھول گئے
جب قحطِ اجناس ٹلا احساس ہوا
بستی والے پھول اُگانا بھول گئے
سِسکی سِسکی ہونٹوں کو مسکان کیا
پلکوں پلکوں باڑ لگانا بھول گئے
تیز ہوا کو خاک اُڑانا یاد رہا
بادل کیوں بارش برسانا بھول گئے
بے صبری یادیں رستے میں آن ملیں
ہم دیوانے گھر بھی جانا بھول گئے
بادِ صبا نے اور دریچے دیکھ لئے
ہم بھی احمدؔ گیت سہانا بھول گئے
محمد احمدؔ
 



جولائی 13, 2011

 شاعری, غزل, محمد احمد, میری شاعری 
ایمان کا شیشہ


رمضان کے دن تھے ہمارے ایک دوست دن کے وقت سرِ عام کھاتے پیتے نظر آئے۔ ہم نے عرض کیا  محترم  کیا آج روزہ نہیں رکھا ۔ کہنے لگے۔ "بھائی!  آ پ نے  کیا سمجھا ہوا  ہے۔ کیا ہمارا روزہ اتنا کچا ہے کہ  چھوٹی موٹی چیزیں کھانے سے ٹوٹ جائے گا"۔  اسی طرح ایک دن وضو کرکے آئے  ہی تھے کہ کچھ "ان ۔ فیشن " الفاظ کی جگالی کرنے لگے۔ ہم نے پھر وضو کی پختگی کی بابت پوچھ لیا۔ جواب وہی تھا  یعنی ہمارا وضو اتنا بھی گیا گزرا نہیں کہ ان معمولی باتوں سے متاثر ہو جائے۔ 
ہماری جگہ کوئی اور ناعاقبت اندیش ہوتا تو کہتا کہ "بھائی ! ایمان شیشے کی طرح ہوتا ہے اور شیشے پر مذاق میں بھی اگر کوئی خراش ڈالی جائے تو بال پڑجاتاہے۔اور شیشے  پر بال پڑ جائے تو مشکل سے ہی جاتا ہے " 
لیکن  ہم اتنے تنگ نظر تھوڑی ہیں ہم مسکرا دیئے اور کہنے لگے "ا ٓپ سے اللہ ہی پوچھے گا "۔ اس بات کا مطلب بھی  کم و بیش یہی نکلتا ہے جو  نا عاقبت اندیش بھائی نے کہی۔ 
ہم نے اب تک کی زندگی میں ایک ہی کام کی چیز سیکھی ہے اور وہ ہے اعتدال۔  یہ اعتدال  کوئی آسان چیز ہر گز نہیں ہے لیکن  اگر اعتدال سے کام لیا جائے تو  ہر مسئلہ کی شدت  از خود آدھی  ہو سکتی ہے۔  سو ہم اور ہمارے دوست اگر اعتدال  کا دامن ہاتھ سے نہ چھوڑیں تو بہت سے مسائل اور تلخیاں   پیدا ہی نہ ہوں۔ 



جون 30, 2011

 اعتدال, ایمان کا شیشہ, دوست, ناصح 
محاصرہ ۔  ایک لازوال نظم


آج سے دس بارہ  سال پہلے اکیڈمی ادبیات نے مزاحمتی ادب کے نام سے ایک انتخاب شائع کیا تھا۔ اس انتخاب میں ایسا کلام شائع کیا گیا تھا جو  مختلف ادوار میں ظلم و استبداد کے خلاف  لکھا  گیا۔ اس میں زیادہ تر کلام وہ ہے جو اُن ادوار میں لکھا گیا جب  فوجی آمریت   نے ملک پر شب خون مارا۔   اس موضوعاتی انتخاب میں بہت عمدہ  کلام پیش کیا گیا ہے۔ اس اعلیٰ ترین انتخاب میں بھی جو نظم مجھے سب سے زیادہ پسند آئی وہ   کوئی اور نہیں بلکہ احمد فرازؔ کی  محاصرہ   ہی تھی۔
محاصرہ ایسی نظم ہے  جو ظلم و جبر کے خلاف واضح اور  واشگاف انکار ہے جو تمام تر جبر، خوف اورسمجھوتے کی شکل میں ملنے والی مراعات ،    مفادات اور دیگر  ترغیبات کے باوجود حق  و باطل کا ادارک نہیں کھونے دیتی۔  یہاں فراز  صاحب نے اُن لوگوں کو بھی آڑے ہاتھوں لیا ہے جو یوں تو حق کی بات کرتے ہیں لیکن  مفادات کے حصول کے لئے کسی بھی بے ضمیر سے سمجھوتے  کے لئے تیار ہو جاتے ہیں ۔   میرے نزدیک محاصرہ  اپنے موضوع کے اعتبار سے  اب تک کی بہترین تخلیق ہے۔  اور اس پر احمد فراز کو جتنا بھی سراہا جائے کم ہے لیکن بقول فراز صاحب کے:
تیرے ہوتے ہوئے محفل میں جلاتے ہیں چراغ
ہم بھی کیا سادہ ہیں سورج کو دکھاتے ہیں چراغ 
سو فراز صاحب جیسی قد آور شخصیت کو سراہنا  بھی سورج کو چراغ دکھانے  والی ہی بات ہے  لیکن کیا کریں کہ ۔ بنتی نہیں ہے بادہ و ساغر کہے بغیر۔
یوں تو گوگل پر تلاش  کی کل دباتے ہی  محاصرہ کے بے شمار ربط نظر آئیں گے لیکن یہ وہ نظم  ہے کہ میری خواہش ہے کہ جب لوگ ویب پر اس نظم کو تلاش کریں تو سینکڑوں روابط میں سے  ایک ربط  میرے بلاگ کا بھی ہو۔  مزید کچھ کہے بغیر ایک بار پھر اس خوبصورت تخلیق سے  فیضیاب ہوتے ہیں۔
محاصرہ 
میرے غنیم نے مجھکو پیام بھیجا ہے
کہ حلقہ زن ہیں میرے گرد لشکری اُسکے
فصیل شہر کے ہر برج، ہر مینارے پر
کماں بدست ستادہ ہیں عسکری اُس کے
وہ برقِ لہر بجھا دی گئی ہے جسکی تپش
وجودِ خاک میں آتش فشاں جگاتی تھی
بچھا دیا گیا بارود اسکے پانی میں
وہ جوئے آب جو میری گلی کو آتی تھی
سبھی دریدہ دہن اب بدن دریدہ ہوئے
سپرد ِدار و رسن سارے سر کشیدہ ہوئے
تمام صوفی و سالک، سبھی شیوخ و امام
امید ِلطف پہ ایوان ِکجکلاہ میں ہیں
معززین ِعدالت حلف اٹھانے کو
مثال سائلِ مبرم نشستہ راہ میں ہیں
تم اہلِ حرف کے پندار کے ثنا گر تھے
وہ آسمان ِہنر کے نجوم سامنے ہیں
بس اس قدر تھا کہ دربار سے بلاوا تھا
گداگران ِسخن کے ہجوم سامنے ہیں
قلندرانِ وفا کی اساس تو دیکھو
تمھارے ساتھ ہے کون؟‌آس پاس تو دیکھو
تو شرط یہ ہے جو جاں کی امان چاہتے ہو
تو اپنے لوح و قلم قتل گاہ میں رکھ دو
وگرنہ اب کہ نشانہ کمان داروں کا
بس ایک تم ہو، سو غیرت کو راہ میں رکھ دو
یہ شرط نامہ جو دیکھا، تو ایلچی سے کہا
اسے خبر نہیں تاریخ کیا سکھاتی ہے
کہ رات جب کسی خورشید کو شہید کرے
تو صبح اک نیا سورج تراش لاتی ہے
تو یہ جواب ہے میرا میرے عدو کے لیے
کہ مجھکو حرصِ کرم ہے نہ خوفِ خمیازہ
اسے ہے سطوتِ شمشیر پہ گھمنڈ بہت
اسے شکوہِ قلم کا نہیں ہے اندازہ
میرا قلم نہیں کردار اس محافظ کا
جو اپنے شہر کو محصور کر کے ناز کرے
میرا قلم نہیں کاسہ کسی سبک سر کا
جو غاصبوں کو قصیدوں سے سرفراز کرے
میرا قلم نہیں اوزار اس نقب زن کا
جو اپنے گھر کی ہی چھت میں شگاف ڈالتا ہے
میرا قلم نہیں اس دزدِنیم شب کا رفیق
جو بے چراغ گھروں پر کمند اچھالتا ہے
میرا قلم نہیں تسبیح اس مبلغ کی
جو بندگی کا بھی ہر دم حساب رکھتا ہے
میرا قلم نہیں میزان ایسے عادل کی
جو اپنے چہرے پہ دوہرا نقاب رکھتا ہے
میرا قلم تو امانت ہے میرے لوگوں کی
میرا قلم تو عدالت میرے ضمیر کی ہے
اسی لیے تو جو لکھا تپاکِ جاں سے لکھا
جبھی تو لوچ کماں کا، زبان تیر کی ہے
میں کٹ گروں یا سلامت رہوں، یقیں ہے مجھے
کہ یہ حصارِ ستم کوئی تو گرائے گا
تمام عمر کی ایذا نصیبیوں کی قسم
میرے قلم کا سفر رائیگاں نہ جائے گا
احمد فرازؔ



جون 29, 2011

 احمد فراز, محاصرہ, مزاحمتی ادب, منتخب کلام, میری پسند, نظم 
ایک خیال کی رو میں ۔۔۔


    ایک خیال کی رو میں ۔۔۔
    کہیں سنا ہے
گئے زمانوں میں
لوگ جب قافلوں کی صورت
مسافتوں کو عبور کرتے
تو قافلے میں اک ایسا ہمراہ ساتھ ہوتا
کہ جو سفر میں
تمام لوگوں کے پیچھے چلتا
اور اُس کے ذمّے یہ کام ہوتا
کہ آگے جاتے مسافروں سے
اگر کوئی چیز گر گئی ہو
جو کوئی شے پیچھے رہ گئی ہو
تو وہ مسافر
تمام چیزوں کو چُنتا جائے
اور آنے والے کسی پڑاؤ میں ساری چیزیں
تما م ایسے مُسافروں کے حوالے کردے
کہ جو منازل کی چاہ دل میں لئے شتابی سے
اپنے رستے تو پاٹ آئے
پر اپنی عجلت میں کتنی چیزیں
گرا بھی آئے ، گنوا بھی آئے
میں سوچتا ہوں
کہ زندگانی کے اس سفر میں
مجھے بھی ایسا ہی کوئی کردار مل گیا ہے
کہ میرے ہمراہ جو بھی احباب تھے
منازل کی چاہ دل میں لئے شتابی سے
راستوں پر بہت ہی آگے نکل گئے ہیں
میں سب سے پیچھے ہوں اس سفر میں
سو دیکھتا ہوں کہ راستے میں
وفا، مروت، خلوص و ایثار، مہر و الفت
اور اس طرح کی بہت سی چیزیں
جگہ جگہ پر پڑی ہوئی ہیں
میں اپنے خود ساختہ اُصولوں کی
زرد گٹھری میں ساری چیزیں سمیٹتا ہوں
اور اپنے احساس کے جلو میں
ہر اک پڑاؤ پہ جانے والوں کو ڈھونڈتا ہوں
پر ایسا لگتا ہے
جیسے میرے تمام احباب منزلوں کو گلے لگانے
بہت ہی آگے نکل گئے ہیں
یا میں ہی شاید
وفا، مروت، خلوص و ایثار، مہر و الفت
اور اس طرح کی بہت سی چیزیں سمیٹنے میں کئی زمانے بتا چکا ہوں۔
    محمد احمدؔ



مئی 20, 2011

 شاعری, محمد احمد, محمد احمد کی نظم, میری شاعری, نظم 
کھڑکی ۔ اسد محمد خان


کھڑکی 
اسد محمد خان
دوسروں کو بہادری کا سبق دینے والوں پر بھی کبھی ایسا وقت آ جاتا ہے ۔ ایک کھڑکی کی کہانی جس کے پار بحران کے ایک لمحے کا حل تھا۔ افسانہ نگار، ڈرامہ نگار، شاعر اور کہانی کار اسد محمد خان کی کہانی ۔جسے صرف وہی لکھ سکتے تھے۔ آپ کے  اعلٰی   ذوق کی نذر: 
میں  نے پہلی بار اسے اپنے محلے کے ایک کلینک میں دیکھا تھا مجھے ڈاکٹر سے کسی قسم کا سرٹیفیکیٹ لینا تھا اور وہ انجکشن لگوانے آئی تھی۔ آئی کیا بلکہ لائی گئی تھی۔ ایک نوجوان جو شاید چچا یا ماموں ہوگا اسے  گود میں اُٹھائے سمجھا رہا تھا کہ سوئی لگوانے میں زیادہ تکلیف تو نہیں ہوتی البتہ ٹافی کھانے کو ملتی ہے اور امی پر اور دوسرے لوگوں پر رعب الگ پڑتا ہے۔ بات یقینا اس کی سمجھ میں آ رہی تھی۔ رعب شاید سمجھ میں نہ آ رہا ہوگا   لیکن ٹافی کا سن کر ذرا حوصلہ مند دکھائی دی تھی پھر تھوڑی دیر بعد وہ فکر مند اور خوف زدہ ہو کر ادھر اُدھر دیکھنے لگتی تھی جدھر سے کمپاؤنڈر کو سوئی لے کر آنا تھا۔
چچا ماموں کی نشست ایسی تھی کہ وہ میری طرف پیٹھ کئے بیٹھا تھا اس کے پہلو اور بانہوں سے جیسے کھڑکی سی بن گئی تھی اور اس کھڑکی میں سے اس کا پورا چہرہ، اس کا ایک ایک تاثر مجھے صاف نظر آ رہا تھا۔ کھڑکی سے دیکھتے ہوئے ایک بار میری نظریں اس سے ملیں۔ اس وقت چچا ماموں اُسے سمجھا رہا تھا کہ تیرا بھائی جان تو انجکشن لگواتے ہوئے روتا ہے۔ ڈرتا ہے نا! اس لئے روتا ہے۔ تو بالکل نہیں ڈرتی، بڑی بہادر ہے۔
جس وقت چچے ماموں نے یہ بات کہی ٹھیک اس وقت منی بانہوں کی کھڑکی سے جھانک کر مجھے دیکھ رہی تھی۔ میں نے آہستہ سے سر ہلا دیا۔ اس بات سے اتفاق کیا۔ منی نے جب دیکھا کہ چچا ماموں کے علاوہ دوسرا کوئی اسے بہادر سمجھ رہا ہے تو وہ ہولے سے مسکرادی۔ میں نے دیکھا کہ وہ اترا کر مسکرائی تھی۔ جیسے مجھے اپنی بہادری کے رعب میں لے رہی ہو۔ جتنی دیر میں کمپاؤنڈر آیا اتنی دیر میں منی اشاروں میں مجھے سمجھا چکی تھی کہ اصل میں وہ بڑی بہادر ہے۔ انجکشن ونجکشن سے بالکل نہیں ڈرتی۔
میں نے بھی بانہوں کی کھڑکی سے رازدارانہ دیکھتے ہوئے سر ہلا ہلا کر اس بات سے اتفاق کیا اور بتا دیا کہ میں پوری طرح اس کی بہادری کے رعب میں آگیا ہوں۔ منی نے اپنی نو دریافت دلیری کے غرور میں ذرا سر اٹھایا تھا کہ سامنے سوئی اُٹھائے کمپاؤنڈر آن کھڑا ہوا۔ بہادری اور خوف کی کسی درمیانی کیفیت میں اس نے ہلکی سی آواز نکالی اور گھبرا کر بانہوں کی کی کھڑکی کے پار شاید مدد کے کے لئے میری طرح دیکھا۔ اس وقت کمپاؤنڈر نے اس کے بازو پر اسپرٹ میں بھیگی روئی ملنا شروع کردی تھی۔ منی متوقع تکلیف کے خیال سے منہ بسورنے لگی ٹھیک اس وقت جب کہ وہ آواز سے رو سکتی تھی میری نظریں اسکی نظریں پھر ملیں۔ میں نے نفی میں سر ہلاتے ہوئے دونوں ہاتھوں کی مٹّھیاں بنا کر ہمت والوں کی سی شکل بنائی اور مسکرا کر شاید آنکھوں کے کسی اشارے سے اسے یاد دلایا کہ وہ تو بڑی بہادر ہے۔
بحران کے اس لمحے میں بھی منی نے میری بات سمجھ لی۔ اس نے منہ بسورنا بند کردیا اور آواز نکالے بغیر انجکشن لگوالیا۔ میں نے اپنی شہادت کی انگلی اور انگوٹھا ملا کر تعریف کا اشارہ دیا۔ اور منی اپنے اس چچا یا ماموں کی گود میں چڑھی ہوئی کلینک سے چلی گئی۔
کمپاؤنڈر اور منی کا چچا یا ماموں حیران تھے مگر مجھ کوئی حیرت نہیں ہوئی تھی منی واقعی بہادر تھی۔
اس بات کو بہت دن ہوگئے ۔ میں یہ واقعہ اور منی کا چہرہ کچھ کچھ بھول چلا تھا۔ باہر کڑواہٹ اور دکھ ہو تو میٹھے چہرے اور بھولی باتیں کب تک یاد رہ سکتی ہیں۔ میں خود ایک بحران سے گزر رہا تھا میرے والد دماغ کی رگ پھٹ جانے پر طویل بے ہوشی میں تھے۔ وہ ملک سے باہر تھے میں اپنے سفری کاغذات کی تیاری میں مصروف تھا۔ ساتھ ہی دن میں کئی کئی بار ان کے تیمارداروں سے ٹیلی فون پر رابطہ قائم کرنا چاہتا تھا تھا مگر مجھے ناکامی ہورہی تھی۔ کاغذات بننے میں دیر تھی۔ نہ وہاں جا سکتا تھا نہ کسی سے بات کر سکتا تھا۔ عجیب بے بسی کا عالم تھا۔ تیسرے چوتھے دن عزیزوں کی طرف سے ایک تار آجاتا تھا۔ حالت میں کوئی تبدیلی نہیں ہوئی دعا کیجے۔ پھر آخری تار آیا کہ خدا مغفرت کرے وہ گزر گئے۔
میں بچپن کے ایک دوست کے ہمراہ تار گھر پہنچا اور جیسے ہوش و حواس سے عاری کوئی شخص ہوتا  ہے بالکل اسی طرح بلند آواز میں لوگوں کو اپنے ذاتی نقصان کے بارے میں بتانے لگا پھر وہیں بیٹھے بیٹھے میں نے اپنے چھوٹوں کے نام ایک تار لکھا جس میں انہیں تسلّی دینے کے بجائے یہ لکھا کہ سفر کا ارادہ میں نے ترک کردیا ہے کیونکہ اب کوئی فائدہ نہیں۔ جس کے لئے سفر کرتا وہی نہ رہے۔
میں یہ سب کچھ کر رہا تھا اور اس بات سے بے خبر تھا کہ تار گھر کی بنچ پر بیٹھے ہوئے ایک نوجوان کے شانے سے لگی کوئی بچی اچک اچک کر مجھے دیکھنے یا متوجہ کرنے کی کوشش کررہی ہے۔ لوگ سامنے سے ہٹے تو دیکھنے کے لئے ایک کھڑکی سی بن گئی۔ میں نے اس کھڑکی میں سے پہچان لیا۔ یہ منی تھی۔ منی مجھے دیکھ کر مسکرائی۔ اس کے چھوٹے سے ذہن نے اسے بتا دیا تھا کہ مجھے ضرور کوئی پریشانی ہے یا شاید میں ڈرا ہوا ہوں۔ اس لئے وہ مسکرائی اور اس نے ننھی ہتھیلیاں اپنی آنکھوں پر ملیں جیسے مجھے آنسو پونچھ لینے کی ترغیب دے رہی ہو پھر اس نے دونوں ہاتھوں کی مٹّھیاں بنا کر ہمت والوں کی سی شکل بنائی اور مسکرانے لگی۔ بالکل اسی طرح جیسے مہینوں پہلے میں اسے ہمت دلا کر مسکرایا تھا۔
میں نے دکھ بڑھانے والا وہ تار پھاڑ کر پھینک دیا اور نئے تار میں اپنے چھوٹوں کو لکھا کہ حوصلہ رکھو، میں آ رہا ہوں۔
بشکریہ  ۔ 
 روزنامہ اُمت



مئی 16, 2011

 اسد محمد خان, انتخاب, کھڑکی, میری پسند, نثر 
زبیر رضوی کی چار نظمیں


زبیر رضوی کی چار نظمیں
صفا اور صدق کے بیٹے
پرانی بات ہے
لیکن یہ انہونی سی لگتی ہے
سوادِ شرق کا اک شہر
تاریکی میں ڈوبا تھا
اچانک شور سا اُٹھا
زمیں جیسے تڑخ جائے
ندی میں باڑھ آجائے
کوئی کوہِ گراں جیسے
جگہ سے اپنی ہٹ جائے
بڑا کہرام تھا
خلقت
متاع و مال سے محروم، ننگے سر
گھروں سے چیخ کر نکلی
مگر آلِ صفا و صدق کے خیمے نہیں اُکھڑے
وہ اپنی خواب گاہوں سے نہیں نکلے
روایت ہے
صفا و صدق کے بیٹے
ہمیشہ رات آتے ہی
حصارِ حمد
اپنے چار جانب کھینچ لیتے تھے
مقدس آیتوں کو اپنے پہ
دم کرکے سوتے تھے
روایت  ہے
بلائیں اُن کے دروازوں سے
واپس لوٹ جاتی تھیں
سوادِ شرق کا وہ شہر
اُس شب ڈھیر تھا لیکن
صفا و صدق کی اولاد کے خیمے نہیں اُکھڑے!
بنی عمران کے بیٹے
پُرانی بات ہے
لیکن یہ انہونی سی لگتی ہے
بنی عمران کے بیٹوں  کی
شادابی کا عالم تھا
امارت اور ثروت
ان کو ورثے میں ملی تھی
اُن کے تہہ خانے جواہر سے بھرے ہوتے
کنیزیں، داشتائیں
جسم کی انمول سوغاتیں لئے
کھل کھیلتی رہتیں
مصاحب رات بھر دیوان خانوں میں
بنی عمران  کی عیّاشیوں کی
داستاں کہتے
رو پہلی صحبتوں کا تذکرہ کرتے
اچانک مخملیں پردے سرکتے
اک پری چہرہ
الف لیلیٰ کے سب سے خوبصورت
جسم کی صورت
تھرکتی ، دف بجاتی
خواہشوں کو دعوتیں دیتی
بنی عمران کے بیٹے
اشارہ کرتے اور سارے مصاحب
سر جھکائے ، تخلیہ کرتے
بنی عمران کے بیٹے
نشے میں چُور
اپنی خواب گاہوں سے نکلتے
صبح سے پہلے
سپیروں کو بُلاتے
اور الف لیلیٰ کے
سب سے خوبصورت جسم کو
سانپوں سے ڈسواتے
مصاحب داخلہ پاتے
بنی عمران کی بدکاریوں کو
نیچے تہ خانے میں جاکر دفن کر آتے!
قصہ گورکنوں کا
پُرانی بات ہے
لیکن یہ انہونی سے لگتی ہے
وہ ایسے گورکن تھے
چار، چھ قبریں
ہمیشہ مرنے والوں کے لئیے تیار رکھتے تھے
کوئی مرتا
تو وہ روتے
سیہ چادر لپیٹے مرنے والے کی
بہت سی خوبیوں کا تذکرہ کرتے
اعزّا، اقربا سے تعزیت کرتے
جنازہ اپنے کاندھوں پر اُٹھاتے
اور دفناتے ہوئے ہر رسم کی تکمیل کرواتے
وہ ایسے گورکن
چالیسویں دن تک
سبھی تازہ بنی قبروں پہ
ہر شب روشنی کرتے
جمعہ کے دن
سپارے پڑھ کے
مرحومین کے حق میں
دعائے مغفرت کرتے
مگر اک دن کہ جب
قبریں پُرانی اور خستہ ہو چکی تھیں
اُن کی اولادوں نے
قبروں پر لگی لوحیں اُکھاڑیں
تازہ قبروں کے لئے ہر سو
زمیں ہموار کی
وہ بھی
بزرگوں کی طرح روتے
سیہ چادر لپیٹے مرنے والے کے
اعزّا، اقربا سے تعزیت کرتے
جنازہ اپنے کاندھوں پر اُٹھاتے
اور دفناتے ہوئے ہر رسم کی تکمیل کرواتے
مگر جب رات آتی تو
وہ قبریں کھودتے
اور تازہ دفنائی ہوئی لاشوں کو
لاوارث بنا کر
شہر کے مردہ گھروں کو بیچ آتے تھے۔
انجام قصّہ گو کا
پُرانی بات ہے
لیکن یہ انہونی سی لگتی ہے
وہ شب وعدے کی شب تھی
گاؤں کی چوپال
پوری بھر چکی تھی
تازہ حقّے ہر طرف رکھے ہوئے تھے
قصّہ گو نے
ایک شب پہلے کہا تھا
صاحبو!
تم اپنی نیندیں بستروں پر چھوڑ کر آنا
میں کل کی شب تمھیں
اپنے سلف کا
آخری قصّہ سناؤں گا
جگر کو تھام کر کل رات تم چوپال میں آنا
وہ شب وعدے کی شب تھی
گاؤں کی چوپال پوری بھر چکی تھی
رات گہری ہو چلی تھی
حقّے ٹھنڈے ہوگئے تھے
لالٹینیں بجھ گئی تھیں
گاؤں کے سب مرد و زن
اُس قصّہ گو کی راہ تکتے تھک گئے تھے
دُور تاریکی میں گیدڑ اور کتے
مل کے نوحہ کر رہے تھے
دفعتاً بجلی سی کوندی
روشنی میں سب نے دیکھا
قصّہ گو برگد تلے
بے حس پڑا تھا
اُس کی آنکھیں
آخری قصّہ سنانے کی تڑپ میں جاگتی تھی
پر زباں اُس کی کٹی تھی
قصّہ گو کا، ان کہا
اپنے سلف کا
آخری قصّہ لبوں پر کانپتا تھا!
بشکریہ:
مکالمہ ۶۔ کراچی
جون ۔۔۔ ستمبر ۲۰۰۰



اپریل 14, 2011

 انتخاب, پرانی بات ہے, زبیر رضوی, شاعری, مکالمہ, منتخب کلام 
دل میں ٹھہرنے والے  ۔ عزم بہزاد


دل میں ٹھہرنے والے  ۔ عزم بہزاد
عہدِ طفلی میں جب اسکول کی اسمبلی میں  اقبال کی دعا "لب پہ آتی ہے دعا بن کے تمنّا میری" پڑھی جاتی تھی تو میں اکثر سوچا کرتا تھا کہ زندگی شمع کی صورت کیوں اور کیوں کر ہوسکتی ہے اور  کامیاب  زندگی کے استعارے کے لئے شمع  کا ہی انتخاب کیوں کیا گیا۔ اس وقت تو یہ باتیں بتانے والا کوئی نہیں تھا لیکن آہستہ آہستہ اقبال کی اس دعا کے مفاہیم آشکار ہوتے رہے اور آج بھی جب خاکسار اس حرفِ شکستہ کے توسط سے  محترم عزمؔ بہزاد صاحب  سے اپنے تعلقِ خاطر کے اظہار کی سعی کر رہا ہے   تو عزم بھائی کےحوالے سے ذہن میں آنے والا پہلا خیال  "شمع کی صورت زندگی " کا  ہی ہے۔
آج سے چند برس پہلے ایک شام جب میں اپنے عمزاد بھائی اور استاد  محترم عبید الرحمٰن عبیدؔ کے ساتھ محوِ گفتگو تھا تو اُنہوں نے  عزم بہزادؔ اور لیاقت علی عاصمؔ کا ذکر بہت محبت سے کیا اور اُن کے کچھ اشعار بھی سُنائے۔ عبید بھائی کی زبانی عزم بھائی کی معروف  غزل  "میں عمر کے رستے میں چپ چاپ بکھر جاتا" کے کچھ اشعار سن کر بہت لطف آیا، عبید بھائی نے اس غزل کا  پس منظر  بھی بتایا ۔  بس یہیں سے خاکسار عزم بہزاد ؔ  کی شاعری کے سحر میں گرفتار ہوگیا   اور آج بھی ہے۔  پھر خدا کا کرنا یہ ہوا کہ عزم بھائی  انٹرنیٹ پر اردو کی خوبصورت محفل،  محفلِ سخن  پر  بھی جلوہ افروز ہونے لگے اور اس طرح  مجھ ایسے طفلِ مکتب کو بھی عزم بھائی کی محبت اور رہنمائی کی دولت ہاتھ آگئی ۔
جب تک عزم بھائی سے راہ و رسم نہیں تھی میرا اُن کا رشتہ ایک قاری اور  اس کے پسندیدہ شاعر  کا رشتہ تھا ، مختلف ذرائع سے عزم بھائی کا کلام پڑھ کر میں اُن کی شاعری کاگرویدہ ہو چکا تھا لیکن جب عزم بھائی سے راہ و رسم بڑھی  اور اُن سے گفتگو اور ملاقات ہوئی تب مجھے اندازہ ہوا کہ عزم بہزاد کی خوبصورت شاعری کے پس منظر میں رہنے والی شخصیت اس سے کہیں زیادہ  متاثر کن اور  دل موہ لینے والی ہے۔ عزم بھائی  بے حد محبت کرنے والے اور  انتہائی شفیق انسان تھے۔ لہجہ بہت دھیما ، بہت میٹھا اور انداز ہمیشہ سمجھانے والا ۔
عزم بھائی سے میری ملاقاتیں تو بہت کم رہیں لیکن محفلِ سخن کے توسط سے اُن سے گفتگو کا سلسلہ ضرور رہا یہ گفتگو زیادہ تر  محفل کے اراکین  (بشمول خاکسار) کے کلام پر ہوتی تھی  یا کبھی کبھی ذاتی پیغامات کے ذریعے۔ عزم بھائی  کسی بھی دوست کے کلام کے محاسن پر خصوصی توجہ دیتے تھے اور اچھے کلام پر دل کھول کر داد دیا کرتے تھے لیکن جہاں کہیں اصلاح اور بہتری کی گنجائش نکلتی اُس کی نشاندہی ضرور کرتے تاہم اصلاح میں بھی  عزم بھائی کا انداز اتنا  نرم اور عاجزانہ ہوتا  کہ کسی کو بھی گراں نہیں گزرتا تھا۔ یہ میری خوش نصیبی ہے کہ مجھے عزم بھائی سے بہت کچھ سیکھنے کو ملا  ساتھ ساتھ میری نالائقی بھی کہ میں عزم بھائی  کی محافل سے بہت ہی کم فیضیاب ہو سکا۔
جیسا کہ میں نے شروع میں لکھا عزم بھائی کا مزاج شمع کی مانند زندگی والا ہی تھا، سب کے لئے مشعلِ راہ اور اپنی جان گھلانے والا۔ اُن کی ہمیشہ یہی کوشش ہوتی تھی کہ نوجوان شاعر بہتر سے بہتر لکھنے کی کوشش کریں اسی لئے وہ رہنمائی اور مثبت تنقید کا کوئی موقع ہاتھ سے جانے نہیں دیتے تھے اور صرف ستائشِ باہمی کے لئے  منعقد کی جانے والی محافل کے بے حد خلاف تھے۔  نئے آنے والوں  سے اُن کا رویّہ کیسا تھا اس کی ایک جھلک آپ کو اُن کی اس نظم میں ملے گی۔
مجھے تم سے محبت ہوگئی تھی
مجھے تم سے محبت ہو گئی تھی
کہ تم اپنے اکیلے پن کا دکھ لے کر
مرے رستے میں آئے تھے
تمھاری آنکھ سے تنہائی کا آزار بہتا تھا
سو میں نے تم کو اُن چہروں کی قربت بخش دی
ایسے مناظر تم پہ روشن کردئیے 
جن پر بصارت ناز کرنے کے بہانے ڈھونڈ تی ہے
تمھاری گفتگو مایوس سناٹوں کا جنگل تھی 
سو میں نے تم کو ایسی محفلوں کی اولیں صف میں بٹھایا 
ایسے لوگوں سے ملایا 
جہاں ہونٹوں کی جنبش نو جواں قصوں میں ڈھلتی ہے
قہقہوں کی رسم چلتی ہے
تمھیں اپنی سماعت سے بھی شکوہ تھا
کہ تم نے نغمگی کے دن نہیں دیکھے
حرف کو آواز کے پہلو میں خوابیدہ نہیں پایا
سو میں بھی گنگاتی صبح کی مانند لہجوں کو
تمھارے ذوق کی محروم خلوتوں میں بلا  لایا
کئی رس گھولتی شامیں تمھاری روح میں بیدار کر ڈالیں
مگر ہونا وہی تھا
مگرہونا وہی تھا
جو  تعلق جوڑنے والوں کا دیرینہ مقدر ہے
گذشتہ رات تم نے مجھ کو بے مصرف سمجھ کر
پنے ہنگاموں کی جانب ہی نظر رکھی
لہٰذا اب اجازت دو 
مرے رستے کی جانب غور سے دیکھو
وہ دیکھو ایک درماندہ مسافر
میری قربت کے لئے بے چین لگتا ہے
تم اس کی آنکھ سے تنہائی کا آزار بہتا دیکھ سکتے ہو
اور اس کی گفتگو مایوس سناٹوں کا جنگل ہے
اسے اپنی سماعت سے بھی شکوہ ہے
مجھے اس سے محبت ہو گئی ہے
عزم بہزاد
اس نظم کا انجام شاید کچھ لوگوں کے لئے عجیب ہو لیکن اگر شمع کی مانند زندگی والی بات ذہن میں رکھی جائے تو  یہی فطری انجام ہے۔  یہ ہی اچھے لوگوں کی پہچان ہے کہ وہ چاہیں بھی تو بھلائی  کرنا نہیں چھوڑ سکتے۔  کیا خوب کہا ہے  غلام محمد قاصر صاحب نے کہ:
کروں گا کیا جو محبت میں ہو گیا ناکام
مجھے تو اور کوئی کام بھی نہیں آتا
عزم بھائی کیسے تھے ؟ کیا سوچتے تھے ؟ کیا خیالات تھے، کتنے مجلسی اور کتنے تنہائی پسند تھے یہ بات تو وہ لوگ ہی بتا سکیں گے جو اُن کے بہت زیادہ قریب تھے لیکن  اس سے کہیں زیادہ  اُن کی شاعری اُن کے بارے میں  بتاتی ہے۔ وہ کیا سوچتے تھے۔ کتنے مجلسی تھے ،کتنے تنہائی پسند تھے، اقدار سے کتنی محبت تھی، روایت سے کتنا لگاؤ تھا اور روایت میں رہتے ہوئے جدت کے کیا انداز تھے۔ساتھ ساتھ  مختلف سماجی معاملات پر اُن کے ہاں کیا ردِ عمل رہا۔ یہ اور اس کے علاوہ  اور بھی بہت کچھ کہ سچی شاعری شاعر کے دُروں کی آئنہ دار ہوتی ہے ۔ اُن کے کچھ شعر دیکھتے ہیں۔
مجھے کل اچانک خیال آگیا آسماں کھونہ جائے
سمند ر کو سر کرتے کرتے کہیں بادباں کھو نہ جائے
تہذیبِ غم  کے ساتھ عزم بھائی کی وابستگی دیکھیے کہ یہ ایک شاعر کا سب سے بڑا اساسہ ہوتی ہے۔
یہ ہنستا ہوا شور سنجیدگی کے لیے امتحاں ہے
سو محتاط رہنا کہ تہذیبِ آہ وفغاں کھو نہ جائے
دوستوں سے محبت کا انداز:
میں اپنے ارادوں کی گٹھری اٹھائے کہیں جا نہ پایا
ہمیشہ یہ دھڑکا رہا محفلِ دوستاں کھو نہ جائے
اُن کی محافل کا ایک عکس:
یہ قصّوں کی رم جھم میں بھیگا ہوا حلقہِ گفتگو ہے
یہاں چپ ہی رہنا کہ تاثیرِ لفظ و بیاں کھو نہ جائے
اور یہ نصیحت نئے آنے والوں کے لئے۔ 
یہ بازار ِ‌نفع و ضرر ہے یہاں بے توازن نہ ہونا
سمیٹو اگر سود تو دھیان رکھنا زیاں کھو نہ جائے
کچھ اور اشعار دیکھیے:
میں خزاں کا آئینہ تھا اپنی ویرانی سے خوش
تم نے مجھ میں باغ ڈھونڈا، میرا صحرا جل گیا
خواب میں دیکھا تھا خود کو راکھ ہونے کے قریب 
نیند سے چونکا تو باہر کا تماشا جل گیا
حکم تھا آنکھیں کھلی رکھّوں کہ شمعیں بجھ نہ جائیں 
میں بھی اس خوبی سے جاگا جس نے دیکھا جل گیا
اور کچھ اشعار دیکھیے:
یہ رفتگاں کا نوحہ ہے، وہ جو ہر حال میں اعلٰی اقدار کی بقا کے لئے کوشاں رہے۔
کہاں گئے وہ لوگ جنہیں ظلمت منظور نہیں تھی
دیا جلانے کی کوشش میں‌خود جل جانے والے
ایک بار خاکسار  نے عزم بھائی سے محفلِ سخن میں عدم حاضری کی بابت دریافت کیا تو اُنہوں نے فراق گورکھپوری  کا یہ خوبصورت  شعر سنایا:
ماتم کی انجمن ہو کہ بزمِ نشاط ہو
شامل ہیں اک ادائے کنارہ کشی سے ہم
یہی رنگ آپ کو عزم بھائی کے ان شعروں میں بھی نظر آئے گا۔
کسی تماشے میں رہتے تو کب کے گم ہوجاتے
اک گوشے میں رہ کر اپنا آپ بچانےو الے
ہمیں کہاں ان ہنگاموں میں تم کھینچے پھرتے ہو
ہم ہیں اپنی تنہائی میں رنگ جمانے والے
کچھ اور اشعار:
اس رونق میں شامل سب چہرے ہیں خالی خالی
تنہا رہنے والے یا تنہا رہ جانے والے
اپنی لے سے غافل رہ کر ہجر بیاں کرتے ہیں
آہوں سے ناواقف ہیں یہ شور مچانے والے
عزم یہ شہر نہیں ہے نفسا نفسی کا صحرا ہے
یہاں نہ ڈھونڈو کسی مسافر کو ٹھیرانے والے
یہ غزل عزم بھائی  کے اسلوب اور طرز کی نمائندہ ہے:
وسعتِ چشم کو اندوہِ بصارت لکھا
میں نے اک وصل کو اک ہجر کی حالت لکھا
میں نے لکھا کہ صفِ دل کبھی خالی نہ ہوئی
اور خالی جو ہوئی بھی تو ملامت لکھا
یہ سفر پاؤں ہلانے کا نہیں آنکھ کا ہے
میں نے اس باب میں رکنے کو مسافت لکھا
لکھنے والوں نے تو ہونے کا سبب لکھا ہے
میں نے ہونے کو نہ ہونے کی وضاحت لکھا
اشک اگر سب نے لکھے میں نے ستارے لکھے
عاجزی سب نے لکھی میں نے عبادت لکھا
میں نے خوشبو کو لکھا دسترسِ گمشدگی
رنگ کو فاصلہ رکھنے کی رعایت لکھا
زخم لکھنے کے لئے میں نے لکھی ہے غفلت
خون لکھنا تھا مگر میں نے حرارت لکھا
میں نے پرواز لکھی حدِ فلک سے آگے
اور بے بال و پری کو بھی نہایت لکھا
حسنِ گویائی کو لکھنا تھا لکھی سرگوشی
شور لکھنا تھا سو آزارِ سماعت لکھا
اس کے باوجود  انکساری دیکھیے۔
اتنے دعوؤں سے گذر کر یہ خیال آتا ہے
عزم کیا تم نے کبھی حرفِ ندامت لکھا
مزید کچھ اور اشعار دیکھیے:
جو بات شرطِ وصال ٹہھری، وہی ہے اب وجہِ بدگمانی
ادھر ہے اس بات پر خموشی، ادھر ہے پہلی سے بے زبانی
کسی ستارے سے کیا شکایت کہ رات سب کچھ بجھا ہوا تھا
فسردگی لکھ رہی تھی دل پر، شکستگی کی نئی کہانی
عجیب آشوبِ وضع داری، ہمارے آعصاب پر ہے طاری
لبوں پہ ترتیبِ خوش کلامی، دلوں میں تنظیمَ نوحہ خوانی
ہمارے لہجے میں یہ توازن بڑی صعوبت کے بعد آیا
کئی مزاجوں کے دشت دیکھے، کئی رویّوں کی خاک چھانی
اور آخر میں وہ خوبصورت غزل جس سے اس مضمون کا عنوان مستعار لیا گیا ہے جو  میری پسندیدہ ترین  غزلوں میں سے ایک ہے ۔
اب کہاں ہیں نگہِ یار پہ مرنے والے 
صورتِ شمع سرِ شام سنورنے والے
رونقِ شہر انہیں اپنے تجسس میں نہ رکھ
یہ مسافر ہیں کسی دل میں ٹھہرنے والے
کس قدر کرب میں بیٹھے ہیں سرِ ساحلِ غم
ڈوب جانے کی تمنا میں اُبھرنے والے
جانے کس عہدِ طرب خیز کی اُمید میں ہیں
ایک لمحے کو بھی آرام نہ کرنے والے
عزم یہ ضبط کے آداب کہاں سے سیکھے
تم تو ہر رنگ میں لگتے تھے بکھرنے والے
ایسے بے شمار خوبصورت اشعار آپ کو جا بجا عزم بھائی کے کلام میں ملیں گے جنہیں طوالت کے خوف سے میں نے اس مضمون میں شامل نہیں کیا ہے۔
۴   مارچ ۲۰۱۱ سے پہلے کبھی اس بات کا خیال  تک نہ آیا تھا کہ عزم بھائی یوں اچانک ایک دن ہم سے ایسے روٹھ جائیں گے   کہ پھر کبھی ملاقات کا سوال ہی نہیں رہے گا۔  اُس صبح جب عبید بھائی کی زبانی جب یہ خبر سُنی کہ عزم بھائی اب ہم  میں نہیں رہے تو کافی دیر تک تو  سمجھ ہی نہ آیا کہ کیا بات ہو رہی ہے  لیکن  ہونی  بہر کیف ہو چکی تھی ۔ دو چاردن تو کچھ سمجھ ہی نہیں آیا کہ کیا کریں اور کیا نہیں، کیا کہیں اور کیا نہ کہیں بلکہ  سچ تو یہ ہے کہ اب بھی اس بارے میں کچھ کہنے کا یارا نہیں ہے ۔
کہاں گئے وہ لہجے دل میں پھول کھلانے والے
آنکھیں دیکھ کے خوابوں کی تعبیر بتانے والے
بس یوں سمجھ لیجے کہ جو خاکسار کی  سمجھ میں آیا لکھ دیا  ورنہ  عزم بھائی سے جو  محبت اور شفقت ہمیں ملی اُسے دیکھا جائے تو  "حق تو یہ ہے کہ حق ادا نہ ہوا"۔
رہی بات اُن کی شاعری کی سو اُس پر بات کرنا میرا مقام ہی نہیں ہے۔
دعا ہے اللہ رب العزت عزم بھائی کو اپنی جوارِ رحمت میں جگہ عطا فرمائے اور جنت الفردوس میں اعلیٰ مقام عطا فرمائے ۔ (آمین)
اے ہم نفسانِ محفلِ ما
رفتید ولے از نہ دلِ ما



اپریل 11, 2011

 دل میں ٹھہرنے والے, شاعر, شاعری, عزم بہزاد 
ویل ڈن آفریدی الیون


ویل ڈن آفریدی الیون۔۔۔۔!
آپ کچھ بھی کہیں پاکستانی قوم ہمت و جذبے میں کسی سے بھی کم نہیں ہے۔ پاکستان کے حالات جیسے ہیں وہ پاکستانی ہی جانتے ہیں لیکن پھر بھی پاکستانی قوم کبھی مایوس نہیں ہوتی ، ہمت نہیں ہارتی اور بڑے سے بڑا صدمہ سہہ کر بھی پھر سے کھڑی ہونے کی صلاحیت رکھتی ہے۔
یہی کچھ کرکٹ میں بھی ہوا۔  کرکٹ سے بھی پاکستانی قوم بہت اُنسیت رکھتی ہے اور پاکستان میں کرکٹ سے محبت کی شاندار تاریخ ملتی ہے۔ آج بھی جب سازشیوں نے یہاں کے میدانوں کو سونا کردیا اور سوچا کہ اس طرح وہ پاکستان میں کرکٹ ختم کردیں گے پاکستان میں کرکٹ جنون اپنے عروج پر ہے۔
اس قدر بُرے حالات  میں بھی پاکستانی ٹیم عالمی مقابلے کے لئے میدان میں اُتری اور اُن لوگوں کو حیران و پریشان کردیا جو اس بات کی توقع بھی نہیں رکھتے تھے کہ پاکستان جیسی ٹیم کوارٹر فائنل کے لئے کوالیفائی کرے گی۔ شاہد آفریدی کی باصلاحیت قیادت  میں اس ٹیم نے ناصرف کوارٹر فائنل بلکہ سیمی فائنل تک رسائی حاصل کی اورآسٹریلیا جیسی نا قابلِ شکست ٹیم کو بھی بتا دیا کہ زخمی شیر بھی شیر ہی ہوتا ہے۔ پہ در پہ کامیابی اور سیمی فائنل تک رسائی کے لئے ہم پاکستانی ٹیم کو بھر پور خراجِ تحسین پیش کرتے ہیں۔
سیمی فائنل میں گو کہ پاکستان کی کارکردگی مایوس کُن رہی ۔ لیکن ہمیں زیادہ افسوس  اس بات کا رہا کہ میڈیا نے اس کھیل کو جنگ بنا دیا ۔ ایسا کرنے سے وہ لوگ بھی جذباتی طور پر اس کھیل سے وابسطہ ہو گئے جو عموماً اس طرح کی سرگرمیوں میں نہیں پڑتے۔ کھیل سے پہلے ہی عجیب جارحانہ اور مخاصمانہ جذبات پیدا کردیے گئے کہ جس سے ساری فضا مکدر ہو کر رہ گئی۔ رہی سہی کسر ہمارے "محبِ وطن " رہنماؤں نے پہنچ کر پوری کر دی جن کے سایہ عاطفت میں ملک کا یہ حال ہوگیا ہے، کرکٹ سیمی فائنل میں بھی کچھ نہ کچھ اثر تو ضرور رہا ہوگا۔
بہر کیف، ہم پھر بھی قومی کرکٹ ٹیم بالخصوص شاہد خان آفریدی کو شاندار کامیابیوں پر دلی مبارکباد پیش کرتے ہیں۔
ویل ڈن آفریدی الیون



اپریل 01, 2011

 پاکستان, شاہد آفریدی, کرکٹ 
ترا انتظار بھی اب نہیں


غزل
نہ ہوا نصیب قرارِ جاں، ہوسِ قرار بھی اب نہیں
ترا انتظار بہت کیا، ترا انتظار بھی اب نہیں
تجھے کیا خبر مہ و سال نے ہمیں کیسے زخم دیئے یہاں
تری یادگار تھی اک خلش، تری یادگار بھی اب نہیں
نہ گلے رہے نہ گماں رہے، نہ گزارشیں ہیں نہ گفتگو
وہ نشاطِ وعدہء وصل کیا، ہمیں اعتبار بھی اب نہیں
کسے نذر دیں دل و جاں بہم کہ نہیں وہ کاکُلِ خم بہ خم
کِسے ہر نفس کا حساب دیں کہ شمیمِ یار بھی اب نہیں
وہ ہجومِ دل زدگاں کہ تھا، تجھے مژدہ ہو کہ بکھر گیا
ترے آستانے کی خیر ہو، سرِ رہ غبار بھی اب نہیں
وہ جو اپنی جاں سے گزر گئے، انہیں کیا خبر ہے کہ شہر میں
کسی جاں نثار کا ذکر کیا، کوئی سوگوار بھی اب نہیں
نہیں اب تو اہلِ جنوں میں بھی، وہ جو شوق شہر میں عام تھا
وہ جو رنگ تھا کبھی کو بہ کو، سرِ کوئے یار بھی اب نہیں
جون ایلیا



مارچ 01, 2011

 جون ایلیا, شاعری, غزل, منتخب کلام 
گول میز


یہ کیا ہے ؟
یہ گول میز ہے ۔
اس کی کیا ضرورت تھی بھلا؟
اس پر گول میز کانفرنس ہوگی ، گفتگو ہوگی۔
لیکن  گفتگو تو چوکور میز پر بھی ہوسکتی ہے گول میز کی ہی تحصیص کیوں؟
ہاں ہو تو سکتی ہے لیکن جو بات گول میز میں ہے وہ چوکور میں کہاں۔
وہ کیسے ؟
وہ ایسے کہ گول میز پر بیٹھ کر چاہے کتنی ہی دیر گفتگو ہوتی رہے نہ گفتگو کا کوئی سرا ہاتھ آتا ہے اور نہ  ہی میز کا۔ پھر گول میز پر بیٹھ کر باعثِ شرم میرا مطلب ہے قابلِ گرفت باتوں کو  گول کر جانے کا بھی اپنا ہی مزہ ہے۔  (شرم  و غیرت کا ذکر تو  ہم  نے محاورتاً ہی کر دیا ورنہ تیمور کے گھر سے جو چیز رخصت ہوئی تھی وہ  ہمارے ایوانِ اقتدار میں تو ہمیشہ سے ہی ناپید ہے۔ ) ہاں تو میں کہہ رہا تھا کہ گول میز پر کسی بھی موضوع کو  ادھر سے اُدھر اور اُدھر سے ادھر گھمانا بہت آسان ہو جاتا ہے۔
اچھا  ! اور کیا خصوصیات ہیں اس گول میز کی ؟
اس گول میز کا محیط اتنا زیادہ ہوتا ہے کہ مقابل چاہے بھی تو آپ پر دست درازی نہیں کر پاتا ، رہی بات گلدان اُٹھا کے مارنے کی تو اس کا اندازہ  لگانا بھی  بہت مشکل ہوتا ہے کہ حریف آپ کے عین شمال میں ہے یا قدرے  جنوب میں۔  ہاں البتہ گول میز کے مدار میں دشنام طرازی کے سیارے باآسانی گھمائے جا سکتے ہیں ۔
تو پھر وہ کون کون سے موضوعات ہے جنہیں گول مول کرنے کے لئے اس گول میز کا سہارا لیا جا رہا ہے۔ 
اصل قصہ اسیرِ  افرنگ کا ہے کہ جس  کی  زنجیر کا حلقہ ہمارے حکام کے ذہنوں میں موئے آتش دیدہ  کی طرح پگھلا چلا جارہا ہے۔
تو اس میں گول میز کا کیا کام؟
صاحب بہادر کی دھمکیاں سہارنے کے لئے کوئی تو سہارا چاہیے نا۔۔۔۔! گول میز ہی سہی ۔
پھر کیا اسیرِ افرنگ کو رہائی ملنے کا امکا ن ہے ؟
یوں تو یہ کام پہلے دن ہی ہو جانا تھا کہ صاحب بہادر  کو ناراض کرنے کا خطرہ کوئی بھی مول نہیں لینا چاہتا  لیکن  ہمارے حکام خوفِ فسادِ خلق  سے ڈرے ہوئے ہیں کہ یہ سال قوم کی مرضی کے خلاف چلنے والوں کے لئے کوئی اتنا اچھا نہیں لگ رہا، بس اب گول میز کا ہی سہارا  رہ گیا ہے کہ شاید سارے  چور مل کر کوئی چور راستہ نکال لیں اور یہ سارا مسئلہ ہی گول مول ہو جائے۔



فروری 14, 2011

 اسیرِ افرنگ, پاک امریکہ تعلقات, ریمنڈ ڈیوس, طنز و مزاح, گول میز کانفرنس, میری تحریریں, نثر, نثرِ لطیف از محمد احمد 
پسِ مرگِ تمنا کون دیکھے


غزل
پسِ مرگِ تمنا کون دیکھے
مرے نقشِ کفِ پا کون دیکھے
کوئی دیکھے مری آنکھوں میں آکر
مگر دریا میں صحرا کون دیکھے
اب اس دشتِ طلب میں کون آئے
سرابوں کا تماشہ کون دیکھے
اگرچہ دامنِ دل ہے دریدہ
دُرونِ نخلِ تازہ کون دیکھے
بہت مربوط رہتا ہوں میں سب سے
مری بے ربط دُنیا کون دیکھے
شمارِ اشکِ شمعِ بزم ممکن
ہمارا دل پگھلتا کون دیکھے
میں کیا دیکھوں کہ تم آئے ہو ملنے
کھلی آنکھوں سے سپنا کون دیکھے
میں جیسا ہوں، میں ویسا تو نہیں ہوں
مگر جیسا ہوں ویسا کون دیکھے
محمد احمدؔ



جنوری 24, 2011

 شاعری, غزل, محمد احمد, محمد احمد کی غزل, میری شاعری 
تیری ہنسی کا راز


خوشی اورغم انسان کی زندگی کا حصہ ہیں بلکہ شاید یوں کہنا زیادہ بہتر ہوگا کہ انسان کی  زندگی ہی خوشی اور غم  سے عبارت ہے۔ یوں تو آنسو غم اور ہنسی خوشی کی نمائندگی کرتی ہے لیکن جب جب صورتحال پیچیدہ ہوتی ہے یہ دونوں ایک دوسرے کے فرائض بھی سنبھال لیتے ہیں۔
پہلے پہل جب صدر زرداری منصبِ صدارت پر متمکن ہوئے تھے تو مسکراہٹ اُن کے چہرے پر کھیلتی رہتی تھی یہ مسکراہٹ اس قدر دلنشیں واقع ہوئی تھی کہ اُنہیں دیکھ کر ٹوتھ پیسٹ کے اشتہاربھی شرماجاتے تھے۔  لیکن جب اُنہوں نے دیکھا کہ شاید اس ملک میں، وہ  اکیلے ہی مسکرا رہے ہیں  اور خلقت درج ذیل  شعر کی مجسم تصویر نظر آنے لگی ہےتو اُنہوں نے نمائش کے اوقات میں واضح کمی  کا  اہتمام کیا۔
آنسو مرے تو خیر وضاحت طلب نہ تھے
تیری ہنسی کا راز بھی دُنیا پہ فاش ہے
محسن نقوی
بات کچھ ایسی آگئی تھی کہ ہم بھی ہنسی خوشی موضوع سے سرک گئے بہرکیف ذکر ہو رہا تھا  اُس صورتحال کا جب آنسو خوشی اور ہنسی بے بسی کی ترجمانی کرتی ہے۔ہمارے  ملک کی صورتحال بھی کچھ ایسی ہی ہوگئی ہے ۔ روز روز کی گریہ وزاری آخر کہاں تک ممکن ہے سو مملکتِ خداداد کے عوام ڈھیٹ ہوگئے ہیں۔ بے حس کہوں گا تو شاید لینے کے دینے پڑ جائیں سو ڈھیٹ ہی ٹھیک ہے کیونکہ ڈھٹائی میں جو مزا ہے وہ بے حسی میں کہاں۔ سو اب ہم بھی بات بات پر ہنستے ہیں اور مسکراتے ہیں کہ
کچھ نہ کچھ ہوتی ہے تسکین زیادہ نہ سہی 
درد بڑھتا ہے تو ہنستا ہی چلا جاتا ہوں
یہی کچھ آج صبح بھی ہوا جب ہم ٹی وی پر شہ سرخیاں دیکھ رہے تھے تو دو خبروں پر بڑی ہنسی آئی۔پہلی خبر وزیرِ اعظم صاحب کی 
مشترکہ مفاد کونسل
 کے اجلاس میں شرکت کے بارے میں تھی اور دوسری  صدر صاحب کی 
عالمی توانائی کانفرنس
 میں پاکستان کی نمائندگی کی۔
مشترکہ مفاد کونسل کا نام سُن کر نیا کچھ نہیں لگا بلکہ ایسا محسوس ہوا کہ ہماری سیاست اور ایوان کو اُن کی صحیح پہچان مل گئی۔  صدر صاحب کے بارے میں بھی خیال آیا کہ وہ عالمی توانائی کانفرنس میں کس منہ سے شرکت کر رہے ہیں اور پاکستان کی نمائندگی کیونکر ممکن ہو سکے  گی۔ بہرحال ہم ہنس کر رہ گئے کہ ہم اس کے علاوہ کریں تو کیا کریں۔



جنوری 17, 2011

 سیاست, طنز و مزاح, عالمی توانائی کانفرنس, محسن نقوی, مشترکہ مفاد کونسل, نثر 
پھر ترا وقتِ سفر یاد آیا


یہ کراچی کی مصروف ترین سڑک شاہراہِ فیصل ہے۔ شام کا وقت ہے اور دو طرفہ  ٹریفک  بھرپور انداز میں رواں دواں ہے۔  بس اسٹاپ پر کھڑےلوگ اپنی متوقع سواریوں کا انتظار کررہے ہیں ۔
بس اسٹاپ کے ساتھ   ہی ٹریفک پولیس کے دو اہلکار بڑی مستعدی کے ساتھ ٹریفک کے نظم و نسق کا کام کررہے ہیں۔ اُن کی کوشش ہے کہ بسیں اسٹاپ سے بالکل لگ کر رکیں اور کوئی بھی شخص گاڑی کو سڑک کے عین درمیان میں روک کر سواریاں چڑھانے یا اُتارنے کی کوشش نہ کرے۔ غرض یہ کہ کسی بھی طرح ٹریفک کی روانی میں خلل واقع نہ ہو۔ ٹریفک کے ان اہلکار کو دیکھ کر ہرگز گمان نہیں ہوتا کہ یہ  وہی  سرکاری  اہلکار ہیں جن سے  فرض شناسی  اور پیشہ ورانہ دیانت کی اُمید رکھنا بھی   بے وقوفی سمجھی جاتی ہے۔
آج سڑک کے کنارےزرا  زرا سے فاصلے پر رینجرز اور پولیس کے اہلکار بھی اسلحے  سے لیس چاق و چوبند کھڑے ہیں۔ اچانک آنے والی سمت سے ٹریفک میں کمی کے آثار نظر آتے ہیں  ، پھر اکا دکا گاڑیاں بھی غائب ہوجاتی ہیں۔ اب شاہراہِ فیصل پر حالتِ جنگ کا سا منظر نظر آرہا ہے۔ سڑک سنسنان ہے اور رینجرز کے اہلکار رائفل کی نوک سے اسٹاپ پر کھڑے عوام کو سڑک  سے پرے سروس روڈ پر دھکیل رہے ہیں۔ کچھ لوگ دبے لفظوں میں قانون کے رکھوالوں سے تکرار بھی کر رہے ہیں لیکن اُنہیں اپنے فرائضِ منصبی کی بجا آوری کے علاوہ کچھ یاد نہیں کیونکہ آج عوام کے محبوب رہنما اس سڑک سے گزرنے والے ہیں ۔
ابھی  ابھی  ایک ٹریفک اہل کار جس کی موٹر سائیکل پر نیلے رنگ کی وارننگ لائٹ نصب ہے برق رفتاری کے ساتھ سڑک سے گزرا ہے ۔ یہ روڈ کلیرنس کی جانچ پڑتا ل  کے لئے ہے۔  اب  بے شمار گاڑیاں قانون نافذ کرنے والے اداروں کے اہلکاروں اور اسلحے سے لیس گزر رہی  ہیں انہی کے درمیان دو یا تین سیاہ مرسڈیز بھی ہیں۔ انہیں مہنگے ترین برانڈ کی گاڑیوں میں غریب  عوام کے محبوب رہنما عوام کی دعائیں سمیٹتے گزرہے ہیں۔
شاہانہ سواریوں کے گزرجانے کے بعد سڑک کو پھر سے  عام ٹریفک کے لئے کھول دیا گیا ہے۔  ٹریفک میں گھنٹوں  پھنسے ہوئے لوگ پلک جھپکتے میں اپنی منزل پر پہنچنا چاہ رہے ہیں کچھ لوگوں نے جلدی کے چکر میں اپنی گاڑیاں ٹریفک میں آڑھی ٹیڑھی پھنسا دی ہیں۔ ٹریفک بُری طرح جام ہے لیکن ٹریفک پولیس کے فرض شناس اہلکاروں کا کہیں نام و نشان نہیں ہے۔



دسمبر 31, 2010

 پروٹوکول, ٹریفک, سیاست, طنزیہ, غریب عوام, وی آئی پی, وی آئی پی کلچر 
ہاتھی کے دانت


کہتے ہیں کسی بھی  ملک و ملت کی ترقی اور تنزلی، اُس کی خوشحالی یا بدحالی، اس کی قیادت پر منحصر ہوتی ہے۔ اگر قیادت اچھی  ہو تو  ملک و قوم ترقی کرتے ہیں نہیں تو وہی ہوتا ہے جو نہیں ہونا چاہیے۔
قیادت کیسی ہو اس کے بارے میں دنیا میں بہت کچھ کہا گیا ہے لیکن علامہ اقبال نے بڑا سادہ سا نسخہ پیش کردیا ہے۔
نگہ بلند، سخن دلنواز، جاں پُر سوز
یہی ہے رختِ سفر میرِ کارواں کے لئے
اگر ہم  پاکستان کے رہبرانِ ملت کو دیکھیں تو اُن میں یہ تمام اوصافِ جمیلہ بدرجہ اتم موجود ہیں۔  نگاہ ہمارے لیڈر کی بلند ہے۔ بلند بھی اتنی کہ وزارتِ عظمٰی سے نیچے  ہی نہیں اُترتی ۔ سخن دلنوازی بھی موجود ہے خاص طور پر اگر خطاب عوام سے ہو اور مخاطب بھی عوام ہی ہوں، مخالفین نہ ہوں ۔   اب رہ جاتی ہے "جاں پر سوز" کی بات تو  اس کڑے معیار پر بھی ہمارے قائدین پورے پورے اُترتے ہیں بلکہ گردن گردن  غرق ہیں۔ ہمارے لیڈرز کا کوئی دن ایسا نہیں گزرتا جب اُن کا دل خون کے آنسو نہ روتا ہویا  جب  عوام کے غم میں  اُن کے پیٹ میں مروڑ نہ اُٹھتے ہوں۔
اگر کسی کو ہمارے ان رہبرانِ ملت کے اخلاص میں زرا بھی شبہ ہو تو  وہ ناقدین ہمارے ان قائدین کے عوامی خطابات سنیں ضرور افاقہ ہوگا ۔ اُنہیں پتہ چلے گا کہ ہمارے رہبرانِ ملت کو عوام  کے دکھ درد کا کتنا زیادہ احساس  ہے اور عوام کی فلاح کے لئے اُن کے پاس کتنے بہترین منصوبے ہیں جو  مخالفین کی بلاجواز مزاحمت کی وجہ سے پایائے تکمیل کو نہیں پہنچ پاتے ۔ ملکی سلامتی اور خود مختاری اُن کی اولین ترجیح ہے  اور وہ ملکی وقار اور سالمیت پر سودے بازی کو گناہ سے بھی بد تر سمجھتے ہیں۔
گو کہ ہمارے  تمام رہبرانِ ملت علامہ اقبال کی وضع کردہ کسوٹی پر پورے اُترتے ہیں  بلکہ کچھ اس سے بھی سوا ہیں لیکن پھر بھی نہ جانے کیوں  ملک و ملت کی حالت کچھ اور ہی  ہے۔ یہ بات ہماری سمجھ نہیں آئی، ہمیں کیا یہ بات تو منیر نیازی کی بھی سمجھ نہیں آئی جس کا اظہار اُنہوں نے یوں کیا ہے۔
منیر اس ملک  پر آسیب کا سایہ ہے یا کیا ہے
کہ حرکت تیز تر ہے اور سفر آہستہ آہستہ
سمجھ نہیں آتا  کہ اتنے مخلص رہبرانِ ملت کی مو جودگی کے باوجود بھی آخر کیوں
پاکستان کا ہر دور تاریخ کا نازک ترین دورہوتا ہے۔
ساری عمر عوام کا رونا رونے والے عوامی مسائل پر تب ہی کیوں زور دیتے  جب اُن کی اپنی جماعت پر انگشت نمائی ہوتی ہے۔
حکومت سے علیحدگی کے لئے بھی اُسی وقت کا انتخاب کیوں کیا جاتا ہے جب آپ کے وزراء کو برطرف کردیا جائے یا آپ کی جماعت پر کڑی تنقید کی جائے۔
ملکی سلامتی اور وقار کی باتیں کرنے والے حکومتی اور حزبِ اختلاف کے لیڈرز جس وقت ہنس کے ہنس وائسرائے پاکستان سے باتیں کرتے ہیں تب ملکی سلامتی اور وقار جیسی چیزیں کہاں  ہوتی  ہیں۔
مہنگائی، بے روزگاری، تعلیمی معیاراور عوامی فلاح کے موضوعات   پر اسمبلیوں میں چپ سادھ لینے والے لوگ مائیکروفون ہاتھ آتے ہی غریب  آدمی کی کمر ٹوٹنے کا رونا کیوں روتے ہیں۔
تعلیمی اداروں میں سیاست کے نام پر  نوجوان نسل کا مستقبل تباہ کرنے والوں کے اپنے بچے ملک سے باہر کیوں تعلیم حاصل کرتے ہیں۔
یہ اور ایسے  انگنت سوالات ہیں جن کا جواب دینے والا کوئی نہیں ہے اور آگے بھی کوئی آثار نہیں، لیکن تحسین ہے  ہمارے رہبرانِ ملت کے لئے کہ آج بھی اُن کا ماضی بے داغ ہے اور مستقبل تابناک۔ اور میں اور آپ اُن کے جلسوں میں کھڑے نعر وں پر نعرے لگا رہے ہیں کہ ایسے پُر خلوص لیڈرز قسمت والوں کو ہی ملتے ہیں۔
نہ جانے کس خیال کی رو میں اس تحریر کا عنوان "ہاتھی کے دانت" رکھ دیا ورنہ ہم تو صرف ہاتھی کے دانت کے بارے میں اتنا ہی جانتے ہیں کہ
"ہاتھی کے دانت  کھانے کے اور دکھانے کے اور"
حالانکہ ہم اس تحریر کا عنوان "سال کی آخری جلی کٹی تحریر" بھی رکھ سکتے تھے۔



دسمبر 28, 2010

 جلی کٹی, رہبرانِ ملت, عوام کے ہمدرد, ہاتھی کے دانت 
کہیں تھا میں، مجھے ہونا کہیں تھا


غزل
کہیں تھا میں، مجھے ہونا کہیں تھا
میں دریا تھا مگر صحرا نشیں تھا
شکست و ریخت کیسی، فتح کیسی
کہ جب کوئی مقابل ہی نہیں تھا
ملے تھے ہم تو موسم ہنس دیئے تھے
جہاں جو بھی ملا، خنداں جبیں تھا
سویرا تھا شبِ تیرہ کے آگے
جہاں دیوار تھی، رستہ وہیں تھا
ملی منزل کسے کارِ وفا میں
مگریہ راستہ کتنا حسیں تھا
جلو میں تشنگی، آنکھوں میں ساحل
کہیں سینے میں صحرا جاگزیں تھا
محمد احمدؔ



اکتوبر 25, 2010

 شاعری, غزل, محمد احمد, محمد احمد کی غزل, میری شاعری 
تجاہلِ عارفانہ


ایک گدھابہت  آرام و اطمینان کے ساتھ ایک سبزہ زار میں گھاس چر رہا تھا۔ اچانک اُسے  دور جھاڑیوں میں  کسی بھیڑیئے کی موجودگی کا شائبہ گزرا ، لیکن یہ گمان ایک لحظہ بھر کے لئے بھی نہ تھا ، گدھے نے اسے اپنا وہم قیاس کیا اور پھر سے ہری ہری گھاس کی طرف متوجہ ہوگیا۔  کچھ دیر بعد اُسے کچھ  دور جھاڑیوں میں سرسراہٹ محسوس ہوئی  وہ ایک لمحے کے لئے چونکا  پھر  اپنے  وہم پر مسکرا دیا اور اطمینان سے گھاس سے لطف اندوز ہوتا رہا۔ زرا توقف کے بعد اُسے پھر سے جھاڑیوں میں ہلچل محسوس ہوئی بلکہ اب تو  اُسے بھیڑیا نظر بھی آگیا لیکن اُسے اب بھی یقین نہیں آیا  اور خود کو وہمی اور شکی ہونے پر ملامت کرنے لگا اور گھاس چرتا رہا۔ گدھا  وہم و یقین کی اسی کشمکش میں مبتلا رہا اُس نے کئی بار بھیڑیئے کو اپنی جانب بڑھتا دیکھا لیکن ہر بار اسے اپنا وہم خیال کیا حتی کہ بھیڑیے نے گدھے پر حملہ کردیا  اور چیر پھاڑ کر نے لگا تو گدھا چیخ کر بولا" بھیڑیا ہی ہے ! بھیڑیا ہی ہے"،  لیکن  تب  تک بہت دیر ہو چکی تھی۔
آپ میں سے بہت سوں نے یہ کہانی ضرور سُنی ہوگی اور جنہوں نے نہیں سُنی  وہ بھی  اب تک اس سے ملتی جلتی  کہانیوں کے عادی  ضرور ہو گئے ہوں گے۔  ہمارے اربابِ اختیار کے وہ بیانات اب ہمارے روز مرہ  میں شامل ہو گئے ہیں  جن میں  سامنے کے واقعات پر انجان بن کر تحقیقاتی کمیٹی بنا دی جاتی ہے، ایسی کمیٹی جس کی رپورٹ طلب کرنے والا کوئی نہیں ہوتا۔
جس زمانے میں امریکہ اور اُس کے حواریوں نے پاکستانی علاقوں میں ڈرون حملے شروع کئے تھے اُس وقت بھی ایسی ہی تشویش  کا اظہار کیا جاتا تھا جو یقین سے زیادہ گمان پر  دلالت کرتی ۔  کبھی امریکی حملوں کو حکومت اپنی کاروائی بتاتی   تو کبھی  بوکھلاہٹ میں ملکی سالمیت اور خود مختار ی پر بیانات داغے جاتے۔  اس قسم کے بیانات دینے والوں کے نزدیک ملکی سالمیت اور خود مختاری کیا معنی رکھتی ہے اس کا اندازہ اُن کے انداز سے بخوبی ہو ہی جاتا ہے۔ یہاں "بھیڑیئے" کی موجودگی کا علم تو سب کو ہی تھا لیکن 
 اس سلسلے میں 
جس "تجاہل ِ  عارفانہ "سے کام لیا جاتا رہا اُس کا واقعی 
کوئی 
جواب نہیں۔
یہ وہ وقت تھا جب بھیڑیا  دور جھاڑیوں میں تھا  اور  لیکن پھر ایک وقت وہ آیا کہ ڈرون حملے معمول کا حصہ بن گئے ۔ یعنی اب  ڈرون حملے ملکی سلامتی اور خود مختاری کے لئے خطرہ نہیں رہے۔ اللہ اللہ خیر صلا۔ نیوز چینل کچھ کھلے اور کچھ دبے انداز میں   ڈرون حملوں کی رپورٹنگ کرتے رہے لیکن گھسے پٹے بیانات سے جان البتہ چھوٹ گئی۔
اب پھر سے ہمارے صدر  اور  وزیرِ اعظم   نیٹو  فورسز کی پاکستان کے فضائی حدود کی خلاف ورزی بلکہ پاکستانی چیک پوسٹ  پر حملے پر بھی کچھ ایسی ہی تشویش ظاہر کر رہے ہیں جو گدھے کو بھیڑیئے کی جانب سے رہی۔  تشویش اور تحقیقات کا حکم ! ایسی تحقیقات جن کی رپورٹ طلب کرنے والا کوئی نہیں۔
نہ جانے ایسا کب تک چلتا رہے گا اور  نہ جانے ایسے  کب تک چل سکے گا، کیونکہ ہمارا حال سب کے سامنے عیاں ہے اور ایسے حال  والوں کے انجام  کی پیش گوئی اقبال کے   اس شعرسے بہتر کون کرسکتا ہے۔
تقدیر کے قاضی کا یہ فتویٰ ہے ازل سے
ہے جرمِ ضعیفی کی سزا مرگِ مفاجات
اس ضعف اور کمزوری کا سدِ باب کرنے والا تو فی الحال کوئی نظر نہیں آتا لیکن اگر اس کے سدِّ باب کی کوشش نہیں کی گئی تو انجام بھی منطقی ہی ہوگا جس پر کسی کو شکایت نہیں ہوئی چاہیے۔



اکتوبر 01, 2010

 پاکستان, تجاہل عارفانہ, سیاست, طنزیہ, میری تحریریں 
تاج سر پہ رکھا ہے، بیڑیاں ہیں پاؤں میں


غزل
روز، اک نیا سورج ہے تری عطاؤں میں
اعتماد بڑھتا ہے صبح کی فضاؤں میں
شاید ان دیاروں میں خوش دلی بھی دولت ہے
ہم تو مسکراتے ہی گھر گئے گداؤں میں
بھائیوں کے جمگھٹ میں، بے ردا ہوئیں بہنیں
اور سر نہیں چھپتے ماؤں کی دعاؤں میں
بارشیں تو یاروں نے کب کی بیچ ڈالی ہیں
اب تو صرف غیرت کی راکھ ہے ہواؤں میں
سُونی سُونی گلیاں ہیں، اُجڑی اُجڑی چوپالیں
جیسے کوئی آدم خور، پھر گیا ہو گاؤں میں
جب کسان کھیتوں میں دوپہر میں جلتے ہیں
لوٹتے ہیں سگ زادے کیکروں کی چھاؤں میں
تم ہمارے بھائی ہو، بس زرا سی دوری ہے
ہم فصیل کے باہر ، تم محل سراؤں میں
خون رسنے لگتا ہے اُن کے دامنوں سے بھی
زخم چھپ نہیں سکتے، ریشمی رداؤں میں
دوستی کے پردے میں، دشمنی ہوئی اتنی
رہ گئے فقط دشمن اپنے آشناؤں میں
امن کا خدا حافظ۔ جب کے نخل زیتوں کا
شاخ شاخ بٹتا ہے بھوکی فاختاؤں میں
ایک بے گناہ کا خوں، غم جگا گیا کتنے 
بٹ گیا ہے اک بیٹا، بے شمار ماؤں میں
بے وقار آزادی، ہم غریب ملکوں کی
تاج سر پہ رکھا ہے، بیڑیاں ہیں پاؤں میں
خاک سے جدا ہوکر اپنا وزن کھو بیٹھا
آدمی معلق سا رہ گیا خلاؤں میں
اب ندیم منزل کو ریزہ ریزہ چنتا ہے
گھر گیا تھا بےچارہ کتنے رہنماؤں میں
احمد ندیم قاسمی



ستمبر 23, 2010

 احمد ندیم قاسمی, شاعری, غزل, منتخب کلام 
عالمی یومِ امن


آج دنیا بھر میں  عالمی یومِ امن  منایا جا رہا ہے ۔ جب جب اس طرح کے دن منائے جاتے ہیں مجھے بڑی ہنسی آتی ہے کس ڈھٹائی سے ہم لوگ یہ سب کارِ منافقت سر انجام دیتے ہیں۔تقریبات منعقد کی جاتی ہیں۔طرح طرح کے بیانات داغے جاتے  ہیں اور  ایسا لگتا ہےکہ یا تو یہ بیانات دینے والے کسی اور ہی دُنیا سے آئے ہیں یا پھر اس دنیا  کی تمام تر بد امنی اور جنگوں کے  ذمہ  دار اہلِ زمین نہیں بلکہ کسی اور سیارے کی مخلوق ہے.
آج  پاکستان، افغانستان اور عراق سمیت دنیا بھر میں امن کا جو حال ہے ایسے میں عالمی یومِ امن کی رسمی تقریبات منافقت نہیں تو اور کیا ہیں۔
امن کا خدا حافظ۔ جب کے نخل زیتوں کا 
شاخ شاخ بٹتا ہے بھوکی فاختاؤں میں
احمد ندیم قاسمی
نہ جانے کب تک یہ دُہرے معیار اس زمین کا مقدر رہیں گے۔



ستمبر 21, 2010

 احمد ندیم قاسمی, امن, دہرے معیار, عالمی یومِ امن 
ایسے ہاتھ، ایسی دیکھ بھال پہ خاک


غزل 
ڈال  دی  حُرمتِ وصال پہ خاک
اِس گُناہوں بھرے خیال پہ خاک
روح جیسا بدن بکھیر دیا
اے محبت تری مجال پہ خاک
آئینہ ٹوٹ ہی گیا آخر
ایسے ہاتھ، ایسی دیکھ بھال پہ خاک
ایک لمحے میں پڑ گئی کیسے
سال ہا سال کے کمال پہ خاک
درد آگے نکل گیا ہم سے
اے دلِ خستہ تیری چال پہ خاک
اور بے حال کر لیا خود کو
خاک اس شوقِ عرضِ حال  پہ خاک
غیر اپنا ہے اور اپنا غیر
حاصلِ مُمکن و مُحال پہ خاک
زخم، اے وقت! داغ بن بیٹھا
جا ترے نازِ اندمال پہ خاک
لیاقت علی عاصم



ستمبر 20, 2010

 غزل, لیاقت علی عاصم, منتخب کلام 
امیرالمومنین کی عید


عید کے دن لوگ کاشانہ خدمت پر حاضر ہوئے تو کیا دیکھا کہ آپ (رضی اللہ تعالی عنہ) دروازہ بند کرکے زار و قطار رو رہے ہیں۔ لوگوں نے حیران ہو کر تعجب سے عرض کیا۔
یا امیر المومنین ! آج تو عید کا دن ہے، مسرت و شادمانی اور خوشی منانے کا دن ۔ یہ خوشی کی جگہ رونا کیسا؟
آنسو پونچھتے ہوئے آپ (رضی اللہ تعالی عنہ)  نے فرمایا۔
"اے لوگو! یہ عید کا دن بھی ہے اور وعید کا دن بھی ہے۔ آج جس کے نماز روزے مقبول ہوگئے بلاشبہ آج اس کے لئے عید کا دن ہے لیکن آج جس کی نماز اور روزہ کو اس کے منہ پر مار دیا گیا ہو، اس کے لئے آج وعید کا دن ہے۔ اور میں اس خوف سے رو رہا ہوں کہ مجھے یہ معلوم نہیں کہ میں مقبول ہوں یا رد کردیا گیا ہوں ۔
بشکریہ : کرن ڈائجسٹ



ستمبر 09, 2010

 ادھر اُدھر سے, عید 
عید آنے والی ہے


عید آنے والی ہے
ماں!
ہم اپنے گھر کب جائیں گے
یہاں کیمپ میں دل نہیں لگتا
نہ کھلونے ہیں نہ دوست
بس آنسو ہی آنسو ہیں
دیکھو!
میرے کپڑوں پہ
مفلسی کے داغ لگ چکے ہیں
انہیں تبدیل کرنا ہے
اور
نئے جوتے بھی لینے ہیں
تم بولتی کیوں نہیں ہو ماں!
کیا روزِ عید بھی میں
بھوک کا روزہ
صبر کے ساتھ افطار کروں گا
بابا سے کہو نا
گھر چلتے ہیں۔
شاعرہ : سحر
بشکریہ : کامی شاہ



ستمبر 08, 2010

 سحر, عید, عید آنے والی ہے, منتخب کلام 
ہدیہء نعت بحضورِ سرور کائنات صلی اللہ علیہ وسلم


ہدیہء نعت بحضورِ سرور کائنات (صلی اللہ علیہ وسلم)
    نہ رخشِ عقل، نہ کسب و ہنر کی حاجت ہے
    نبی
ؐ
  کی نعت ریاضت نہیں، سعادت ہے
    یہ کافروں کا بھی ایماں تھا اُن کے بارے میں
    جو اُنؐ کے پاس امانت ہے، باحفاظت ہے
    ہے امر اُنؐ کا ہمارے لیے خدا کا امر
    کہ جو ہے اُن کی اطاعت، خدا کی طاعت ہے
    ہے اُن کا ذکرِ گرامی عروجِ نطق و بیاں
    یہ اُنؐ کی نعت مِرے شعر و فن کی عظمت ہے
    مجھ ایسا عاصی و تقصیر وار کیسے کہے
    رُسولِ پاکؐ مجھے آپ سے محبت ہے
    کہاں ہے لائقِ شانِ نبی
ؐ
 مرا لکھا
    مگر یہ حرفِ شکستہ بھی رشکِ قسمت ہے
 
 محمد احمدؔ



ستمبر 06, 2010

 محمد احمد, میری شاعری, نعت رسولِ مقبول 
خاموش رہو


خاموش رہو
ابنِ انشا
کچھ کہنے کا وقت نہیں یہ ۔۔۔کچھ نہ کہو، خاموش رہو
اے لوگو خاموش رہو۔۔۔ ہاں اے لوگو، خاموش رہو
سچ اچھا، پر اس کے جلو میں، زہر کا ہے اک پیالا بھی
پاگل ہو؟ کیوں ناحق کو سقراط بنو، خاموش رہو
حق اچھا، پر اس کے لئے کوئی اور مرے تو اور اچھا
تم بھی کوئی منصور ہو جو سُولی پہ چڑھو؟ خاموش رہو
اُن کا یہ کہنا سورج ہی دھرتی کے پھیرے کرتا ہے
سر آنکھوں پر، سورج ہی کو گھومنے دو، خاموش رہو
مجلس میں کچھ حبس ہے  اور زنجیر کا آہن چبھتا ہے
پھر سوچو، ہاں پھر سوچو، ہاں پھر سوچو، خاموش رہو
گرم آنسو اور ٹھنڈی آہیں ، من میں کیا کیا موسم ہیں
اس بگھیا کے بھید نہ کھولو، سیر کرو، خاموش رہو
آنکھیں موند کنارے بیٹھو، من کے رکھو بند کواڑ
انشا جی لو دھاگہ لو اور لب سی لو، خاموش رہو
***********



اگست 06, 2010

 ابنِ انشا, منتخب کلام, نظم 
نوشتۂ قمیص


نوشتۂ قمیص
آپ نے وہ ٹی شرٹس   تو دیکھی ہی ہوں گی جن پر نوجوانوں کے  اقوالِ زرّیں درج ہوتے ہیں، یہ  اقوال  چونکہ نوجوانوں کے ہوتے ہیں  لہٰذا  اقوال  کم اور  زرّیں زیادہ  ہوتے ہیں ۔  ان ٹی شرٹس کو  پہنتے بھی نوجوان  ہی ہیں اور وہ اُن پرہی   جچتی ہیں۔  یعنی  آج کے نوجوانوں کو اظہارِ ذات کے  لئے بلاگ لکھنے کی بھی  ضرورت  نہیں ہے۔   اظہارِ ذات کا یہ نسخہ  آپ کے  لئے بھی ضرور کام کرے گا   بس خود کو نوجوان  سمجھنا ہوگا اورایسا نہ سمجھنے  والوں کو حاسد۔
ان  ٹی شرٹس پرآپ کو   اس قدر متنوع موضوعات کی  تحریریں مل جائیں گی  کہ بس   ذرا  سی کوشش سے آپ  کو بھی اپنی مطلوبہ شرٹ  مل جائے گی جو آپ کی جگہ کلام  کرے گی۔شاید آپ سوچیں  کہ یہ ٹی شرٹ کیسی  ہونی چاہیے تو بس اتنا  سمجھ  لیجے کہ شرٹ کیسی بھی ہو   بس اُس پر ایک عجیب  و غریب قسم کا جملہ درج  ہونا چاہیے ۔ انداز کچھ جارحانہ  ہو اور تھوڑی سی  بے باکی۔ ٹی شرٹ پسند  کرتے ہوئے اپنے بزرگوں سمیت اُن سب  لوگوں کو بالکل  یاد نہ کریں  جو ہمہ  وقت  نصیحتوں میں مشغول رہتے ہیں اور  جنہیں ہر دوسری  بات بے ہودہ  لگتی  ہے اور پہلی واہیات۔
بس ، اب  تو  آپ کو امجد  اسلام امجد بھی نہیں  کہ  سکیں گے کہ " کرو جو بات کرنی ہے۔ اگر  اس آس پہ  بیٹھے کہ دنیا بس  تمھیں سننے کی خاطرگوش بر آواز ہوکر بیٹھ جائے  گی تو  ایسا ہو نہیں سکتا"  سو اب  اگر ایسا نہیں ہوگاتو پھر ویسابھی نہیں  ہوگا  بلکہ  اب تو آپ  اجنبیوں سے بھی کلام کریں گے عین ممکن ہے کہ وہ آپ کا   نوشتۂ قمیص پڑھ کر  تلملا جائیں لیکن جواباً کچھ نہیں کہہ سکیں گے۔ یعنی وہ   جو آپ اپنے بلاگ  کے قاریوں اور تبصرہ نگارو ں کو صفائیاں پیش کر کر کے  عاجز  ہوجاتے ہیں  اُس سے بھی جان چھوٹ جائے گی۔
بزرگوں سے درخواست  ہے کہ  ان ٹی شرٹس  پر درج اقوالِ زرّیں سے نوجوانوں کی شخصیت کا اندازہ  لگانے  کی  غلطی  ہرگز نہ کریں کیونکہ اگر وہ ایسا کریں گے تو  آدھے سے  زیادہ نوجوانوں  کو  اوباش اور آوارہ  قرار پانے سے کوئی نہیں بچا  سکے  گا۔   لیکن  در حقیقت   ایسا نہیں ہے  کیونکہ آدھے سے زیادہ نوجوانوں کو نہ تو   اس بات کا علم    ہوتا ہے اور نہ ہی اس بات سےکوئی سروکارکہ اُن کی شرٹ پرجو  کچھ  لکھا ہے  اس  کا کیا مطلب نکلتا ہے اور مزید کیا کیا مطالب نکالے جا  سکتے ہیں۔
بہر   کیف ٹی شرٹ کہانی کو مختصر کرتے ہوئے آپ کو بتانا یہ  ہے کہ خاکسار نے  بھی   خاص الخاص اردو بلاگرز کے لئے اُن کے  رجحانات اور   میلانات کو مدِّ  نظر  رکھتے ہوئے کچھ ٹی شرٹس ڈیزائین کی ہیں۔یعنی وہ تمام  باتیں  جو آپ  اکثر  کہتے ہیں اور وہ بھی جو "خیال و خاطرِ احباب"کی رٹ  لگانے والوں کی  وجہ سے   یا   پھر " خوفِ فساد خلق" کے باعث نا گفتہ رہ  جاتیں ہیں  اب    نہیں رہیں  گی۔ یعنی :
جو حق کی بات تھی وہ ہم نے برملا   کہہ دی
خیال و خاطر  احباب کب تلک کرتے؟
تو پھر آئیے  شرٹس  دیکھتے ہیں:
گو امریکہ
آزادی اظہار
کراچی 
جلوہ
دینِ ملا
دیا جلائے رکھنا ہے
بات 
ناصح
پاکستان
بدلتا ہے رنگ آسماں کیسے کیسے
میں نہیں مانتا
اور یہ آخری  ٹی شرٹ کمپلیمینٹری سب بلاگرز کے لئے 
میرا اعتبار کیجے
آپ چاہیں تو آپ بھی اپنی ٹی شرٹ کے لئے اقوالِ زرّیں تجویز کر سکتے ہیں۔ 
یہ تحریر اور تصاویر صرف ازراہِ تفنن پیش کی جارہی ہیں اور کسی کی دل آزاری ہرگز مقصود نہیں ہے۔



جون 26, 2010

 پاکستان, ٹی شرٹ, نوشتۂ قمیص, T-Shirts 
فرض شناسی


فرض شناسی
اقتباس
ایک بڑھیا بےچاری بڑی مشکل سے ہانپتی کانپتی ٹرین کے ڈبے میں سوار ہوگئی ۔ چھوٹی  سی گٹھری اس کے ساتھ تھی ۔ اسے لے کر بامشکل وہ ایک طرف کو تھوڑی سی جگہ بنا کر بیٹھ گئی ۔ یہ دو آدمیوں کا چھوٹا سا فرسٹ کلاس کا ڈبہ تھا لیکن اس کے اندر بیس آدمی ٹھسے ہوئے تھے۔ کوئی کھڑا تھا، کوئی بیٹھا تھا، جو جگہ لوگوں سے بچ گئی تھی اس میں سامان رکھا ہوا تھا۔ حالات کچھ ایسے تھے کہ کوئی کسی سے پوچھ نہ سکتا تھاکہ ۔۔۔۔ بھیا تم کس درجہ کے مسافر ہو؟ یہ فرسٹ کلاس کا ڈبہ ہے اور پہلے سے دو آدمیوں کے لئے ریزرو ہے۔
یہ ان دنوں کی بات ہے جب ملک تقسیم ہوا تھا  پاکستان وجود میں آیا ہی تھا، اللہ اور رسول ﷺ کے نام پر۔ اس لئے یہی  مسلمانوں کا وطن تھا۔ ہندوستان سے مسلمان سب کچھ  چھوڑ چھاڑ کر جان بچائے کسی نہ کسی طرح پاکستان پہنچ رہے تھے ۔
پاکستان ۔۔۔۔ جو اُن کی تمناؤں کا ثمرِ نورس تھا۔
پاکستان ۔۔۔۔جس کے لئے اُنہوں نے تن من دھن کی قربانی دی تھی۔
پاکستان ۔۔۔۔جسے اسلام کی نشاطِ ثانیہ کا گہوارہ بننا تھا۔ پاکستان ان کے لئے سب کچھ تھا۔ دین بھی دنیا بھی۔ اس کا چپّہ
چپّہ ان کے لئے مقدس تھا۔
اس گلِ تازہ کی  خاطر اُنہوں نے  خیابان و گلزار سب چھوڑ دئیے تھے۔ ایک لمحے کے لئے بھی یہ نہ سوچا تھا کہ ان کا کیا ہوگا۔ اُنہیں تو بس  یہی ایک خوشی تھی کہ دو صدیاں گزرنے کے بعد پھر وہ دن آئے تھے کہ ارضِ ہمالہ کے ایک گوشے میں لا الہ الاللہ کا پرچم لہرا رہا تھا۔ وہ پرچم جو مسلمانوں کی عزت و وقار کا  مظہر تھا۔
یہ بے چاری بُڑھیا بھی اپنا سب کچھ لٹا کر نہ جانے کس طرح بچتی بچاتی پاکستان پہنچ گئی تھی۔ اسے اتنا ہوش ہی کہاں تھا کہ یہ تمیز کر سکتی کہ وہ کس درجہ میں آکر بیٹھ گئی۔ اُسے تو بس ایک بات معلوم تھی کہ ۔۔ ۔ یہ ہمارا ملک ہے ، یہ ہماری گاڑی ہے۔ جو دوسرے  مسافر تھے  ان کا بھی یہی حال تھا۔ ہر ایک کا چہرہ غم و الم کی تصویر تھا۔ کیا کیا  کچھ کھویا تھا کہ اس ملک کو پا لیں یہ کون کہتا ؟کیا کہتا ؟ کس سے کہتا؟ مسلسل صدمات  برداشت کرتے کرتے  دلوں میں ناسور پڑ گئے تھے اور زبانیں گنگ ہوگئی تھیں۔
گاڑی کو پاکستان کی سرحد میں داخل ہوئے کچھ بہت زیادہ وقت نہیں گزرا تھا کہ ایک اسٹیشن پر ٹکٹ چیکر ڈبے میں داخل ہوا ۔ اس کے  ہاتھ میں ایک کاپی تھی،  مشتاق احمد صاحب  اپنی آپ بیتی کا روانِ حیات میں لکھتے ہیں۔ "ٹکٹ چیکر کو دیکھ کر  معاً مجھے خیال  آیا کہ مدتوں میں ریلوے کا افسر رہا ہوں۔ دیکھو ! یہ چیکر کیا  کرتا ہے۔
چیکر نے بڑھیا کو دیکھا تو اس سے ٹکٹ کا مطالبہ کیا۔ و ہ اللہ کی بندی کسی قابل ہوتی تو کچھ کہتی۔  بے اختیار اس کی آنکھوں سے آنسو ٹوٹ پڑے ۔ اس کے پاس ٹکٹ نہ تھا۔ کسی درجہ کا  بھی ٹکٹ نہ تھا ۔ ملک کے حالات،  بڑھیا کی کیفیت ، غم واندوہ کی فضا ایسی تھی  کہ عام معمولات کی پابندی بہت مشکل تھی۔ مشتاق صاحب لکھتے ہیں ۔ میں نے بڑٰی حیرت سے دیکھا کہ چیکر نے اپنی نوٹ بک نکالی  اور بلا ٹکٹ سفر پر بُڑھیا کا چالان کر دیا۔ اس نے رسید کاٹ دی تو بُڑھیا اُس سے بے اختیار بولی ۔ ۔۔۔ بیٹا! میرے پاس کچھ نہیں تو یہ رسید نہ کاٹ ۔ جواب ملا ۔۔۔ امّاں  اگر ہم بلا ٹکٹ سفر کریں تو ہمارے نئے ملک کا کام کیسے چلے گا؟  تمھارا چالان ہوگا پیسے داخل ہوں گے۔ تم بہت دکھیاری ہو ۔ تمھارے لئے میرا  دل بھی دکھی ہے۔ یہ جرمانہ تم نہیں دوگی میں اپنی طرف سے دے دوں گا۔
احساسِ فرض، ملک کی محبت اور بے سہاروں کی خدمت کا یہ ایسا انمول واقعہ تھا  کہ سب مسافروں کے دلوں پر نقش ہوگیا۔ آج کوئی نہیں جانتا کہ یہ فرض شناس اور ملک دوست ٹکٹ چیکر کون تھا؟ لیکن دل بے اختیار کہتا ہے کہ وہ بہت بڑا آدمی تھا۔
شاہ بلیغ الدین
 کی  کتاب 
"روشنی "
 سے اقتباس۔
۔



جون 19, 2010

 اقتباسات, پارٹیشن, پاکستان, روشنی, شاہ بلیغ الدین, فرض شناسی 
چیمپئن اور چہیتا


چیمپئن اور چہیتا
جارج برنارڈ شا نے کہا تھا ۔ 
"میں ڈائنامائٹ کی  ایجاد پر الفریڈ نوبل کو تو معاف کرسکتا ہوں لیکن نوبل پرائز کی ایجاد کا کام ایک شیطان ہی کرسکتا ہے۔
 "
I can forgive Alfred Nobel for inventing dynamite, but only a fiend in human form could have invented the Nobel Prize.
جارج برناڈ شا کو لٹریچر کے  نوبل پرائز سے نوازا گیا اُس نے اپنی اہلیہ کے اصرار پر نوبل پرائز تو قبول کرلیا لیکن انعام میں ملنے والی رقم لینے سے انکار کردیا تھا اور مذکورہ بالا تاریخی جملہ ادا کیا۔  یہ ہے وہ رویّہ جو غلط کو ہر حال میں غلط کہتا ہے چاہے اُس میں اپنا ہی نقصان کیوں نہ ہو۔ لیکن ایسے لوگ شاذ ہی ملتے ہیں جبکہ  دنیا میں دُہرے معیار ات کی  مثالوں کی کمی نہیں ہے۔
ہیرو شیما اور ناگا ساکی پر نیوکلیئر بم گرانے والا امریکہ آج ایران کے نیوکلیئر طاقت کے حصول  کی کوششوں کو پوری قوت سے روک رہا ہے اور ہر ہر محاذ پر اس کے آگے بند باندھ رہا ہے۔ یہی امن کا چیمپئن  جنوبی کوریا اور شام سے تو شدید خائف ہے لیکن اپنے چہیتے  اسرائیل کے لئے سب کچھ حاضر ہے ، سب کچھ جائز ہے ۔ کیوں ؟ وہی ڈبل سٹینڈرڈ۔
ایک ہی بات کوئی اور کرے تو امنِ عالم کے لئے خطرہ اور وہی بات اپنے لئے اور اپنے حواریوں کے لئے جائز!  عراق اور افغانستان پر غاصبانہ قبضہ کرنے اور لاکھوں لوگوں کو ہلاک و برباد کرنے والوں کے لئے امن کا نوبل انعام اور  اپنے حق اور حب الوطنی  کے لئے لڑنے والے دہشت گرد۔ ٹیرارسٹ!کیوں ؟  وہی ڈبل سٹینڈرڈ۔
آج اسرائیل فلسطین کے خلاف کھلی دہشت گردی  پر اُترا ہوا ہے لیکن صاحب بہادر کے کانوں پر جوں تک نہیں رینگ رہی ہے آخر کیوں؟ اگر امریکہ جیسا موڈریٹ، امن پسنداور انسانی حقوق کا علمبردار ملک اپنی پالیسیوں میں اس قدر تنگ نظری برت رہا ہے تو پھر وہ لوگ جو کہلاتے ہی دہشت گرد ہیں اُن سے کوئی کیا اُمید رکھ سکتا ہے۔
حوالہ جات: 
۱
 
۲
 
۳



جون 01, 2010

 اسرائیل, چیمپئن اور چہیتا, رویے, سیاست, عدل و انصاف, فلسطین 
انکار یا فرار ۔۔۔ ایک خیال


انکار یا فرار ۔۔۔ ایک خیال
عنیقہ ناز
 کی فکر انگیز تحریر 
"انکار یا فرار"
 کے تبصرے میں خاکسار نے یہ تحریر درج کی ہے۔ آپ سب کی توجہ اور آرا  کے لئے یہاں بھی پیش کر رہا ہوں۔ 
بہت اچھی  اور سچی تحریر ہے۔ نوجوانوں کے موجودہ رویّے میں آپ کی بتائی ہوئی تینوں چیزیں ہی کسی نہ کسی حد تک پائی جاتی ہیں۔ یعنی احساس محرومی، احساس ذمہ داری اور مقابلے کی فضا میں فرار ۔
اس کے علاوہ اُن کی تعلیم  و تربیت  اور اندازِ تعلیم و تربیت اس معاملے میں بے حد اہم ہے۔  ہماری اکثریت چونکہ معاشی طور پر مستحکم نہیں ہے اس لئے  ہم اپنے بچوں کو تیار ہی اس طرح کرتے ہیں کہ وہ بڑے ہوتے ہی معاشی بدحالی کے خلاف جنگ میں ہمارے ساتھ شریک ہوجائیں ۔  یہاں تعلیم کا مطلب نوکری کا حصول ہے اور ڈگریوں کا مطلب محض فارمیلیٹی، کہ نوکری کے لئے ڈگری کا ہونا ضروری ہے۔
پھر ہم لوگوں کی تنگ اور متعصبانہ سوچ بھی ان بچوں کو ورثہ میں ملتی ہے ، وہ اسے ساری زندگی اپنے ساتھ لگا کر رکھتے ہیں اور آنے والی نسل کو منتقل کر دیتے ہیں اور اس طرح ہمیں اس بات کا موقع مل جاتا ہے کہ ہم اپنی ناکامیوں کو کسی نہ کسی کے سر منڈ دیں ۔ ہم اگر مسلمان ہیں تو ہماری ناکامیوں کی وجہ یہود  و نصاریٰ ہیں۔ اگر ہم اردو بولنے والے ہیں تو پنجاب اور اسٹیبلشمینٹ اس  کام کے لئے حاضر ہیں۔ اگر ہم پنجابی ہیں تو سندھ اور کراچی والے حاضر ہیں غرض یہ کہ ہم سب نے کسی نہ کسی کو ظالم ٹہھرا لیا اور خودکو  مظلوم  ثابت کرکے ہر قسم کے احتساب سے بری کر لیا۔
اگر ہم سب اپنے آپ کو پاکستانی سمجھنے لگیں تو پھر ہمیں اپنے لئے اور پاکستان کے لئے  کام کرنا پڑے گا اور اپنی ناکامیوں پر اپنی ہی طرف دیکھنا پڑے گا شاید اسی لئے ہم لوگ چھوٹے چھوٹے حصوں میں بٹ کر اپنی ڈیڑھ اینٹ کی مسجد بنا کربیٹھے ہیں اور بے حد مطمئن ہیں۔
کیا ہی اچھا ہو اگر ہم اپنے نوجوانوں کی نظر میں پاکستان کا امیج بہتر کریں اور جس طرح "آئی اون کراچی" کی  تھیم کراچی میں لائی گئی ہے اسی طرح 
"آئی اون پاکستان"
 کی تھیم لائی جائے  تاکہ ہمارے نوجوان اپنے ملک پاکستان کو اپنا سمجھیں پاکستان سے محبت کریں  ۔ مجھے اُمید ہے کہ یہاں سے ہمارے نوجوان کو  وہ   اسپائریشن ملے گی کہ وہ  کچھ نہ کچھ کرنے کی کوشش ضرور کرے گا۔



مئی 28, 2010

 انکار یا فرار, آئی اون پاکستان, پاکستان, عنیقہ ناز 
میں نے کہا کچھ اور ہے، سوچا کچھ اور تھا


غزل
جز رشتۂ خلوص یہ رشتہ کچھ اور تھا
تم میرے اور کچھ، میں تمھارا کچھ اور تھا
جو خواب تم نے مجھ کو سنایا، تھا اور کچھ
تعبیر کہہ رہی ہے کہ سپنا کچھ اور تھا
ہمراہیوں کو جشن منانے سےتھی غرض 
منزل ہنوز دور تھی، رستہ کچھ اور تھا
اُمید و بیم، عِشرت و عُسرت کے درمیاں
اک کشمکش کچھ اور تھی، کچھ تھا، کچھ اور تھا
ہم بھی تھے یوں تو محوِ تماشائے دہر پر
دل میں کھٹک سی تھی کہ تماشا کچھ اور تھا
جو بات تم نے جیسی سنی ٹھیک ہے وہی
میں کیا کہوں کہ یار یہ قصّہ کچھ اور تھا
احمدؔ غزل کی اپنی روش اپنے طَور ہیں
میں نے کہا کچھ اور ہے، سوچا کچھ اور تھا
محمد احمدؔ



مئی 21, 2010

 شاعری, غزل, محمد احمد, محمد احمد کی غزل, میری شاعری 
جہانگیر کا ہندوستان ۔ ۳


جہانگیر کا ہندوستان ۔ ۳
گذشتہ 
[۱]
 
[۲]
 سے پیوستہ
پیداوار 
ہندوستان کی زمین پیداوار کے لحاظ سے انتہائی زرخیز ہے لیکن یہاں‌پر کسانوں کی حالت انتہائی ابتر ہے۔ اگر کبھی کوئی گاؤں پیداوار کی کمی کی وجہ سے پورا لگان ادا نہ کر پائے تو جاگیردار یا گورنر اسے اس قدر مجبور کرتا ہے کہ اسے ادائیگی کے لئے اپنے بیوی، بچوں کو بیچنا پڑتا ہے ورنہ اسے بغاوت کے جرم میں‌سزا دی جاتی ہے۔ کچھ کسان اس ظلم و ستم سے گھبرا کر ان زمینداروں اور راجاؤں کے پاس پناہ لیتے ہیں کہ جو پہلے ہی سے باغی ہوتے ہیں۔ اس کا نتیجہ یہ نکلتا ہے کہ کسانوں کی چھوڑی ہوئی زمینیں خالی اور بنجر ہو جاتی ہیں اور وہاں گھاس پھوس اگ آتی ہے۔ اس قسم کی زیادتیاں اس ملک میں‌بہت عام ہیں۔
گوشت کی سپلائی یہاں بھی ہالینڈ کی طرح ہے۔ اگرچہ یہاں پر یہ سستا ہے بھیڑیں، بکریاں، تیتر، بطخیں اور ہرنوں کا گوشت بازار میں ملتا ہے۔ چونکہ سپلائی بہت ہے اس لئے قیمت بھی کم ہے بیلوں اور گایوں کی قربانی نہیں کی جاتی ہے کیونکہ ایک تو ان کے ذریعے کاشت کی جاتی ہے دوسرے بادشاہ کی جانب سے ان کی قربانی کی سخت ممانعت ہے اور اس کی سزا موت ہے اس کے مقابلے میں‌بھینسوں کی قربانی کی جاتی ہے۔گائے کی قربانی کی ممانعت بادشاہ نے اپنی ہندو رعایا کو خوش کرنے کے لئے کی ہے کیونکہ وہ گائے کو دیوی اور مقدس مانتے ہیں۔ اکثر ہندو رشوت دے کر یا سفارش کرکے بادشاہ یا گورنر سے ایسا فرمان بھی جاری کروالیتے ہیں‌کہ جس کے تحت ایک خاص مدت تک مچھلی پکڑنے پر پابندی عائد کردی جاتی ہے یا یہ پابندی لگا دی جاتی ہے کہ کچھ دنوں تک بازار میں کسی قسم کا گوشت نہیں بیچا جائے گا۔ اس قسم کے احکامات عام لوگوں کے لئے تکلیف کا باعث ہوتے ہیں جہاں تک امراء کا تعلق ہے تو وہ ہر روز اپنی پسند کے جانور گھروں پر ذبح کرتے رہتے ہیں۔
انتظامِ سلطنت
انتظامِ سلطنت کے بارے میں میری یہ رپورٹ مکمل نہیں ہے کیونکہ موجودہ بادشاہ کے بارے میں پوری تفصیل دینا ممکن نہیں‌ہے۔البتہ  جہانگیر کے سلسلے میں ایک اہم بات یہ ہے کہ اس نے اپنی شخصیت کو ختم کرکے خود کو اپنی چالاک بیوی کے حوالہ کردیا ہے کہ جس کا تعلق ایک کم تر خاندان سے ہے۔ یہ سب کچھ اس لئے ہوا ہے کہ یا تو وہ زبان کی بڑی میٹھی ہے یا پھر اسے شوہر کو قابو کرنے کے حربے آتے ہیں۔ اس نے اس صورتحال سے پورا پورا فائدہ اُٹھایا  اور نتیجتاً اس نے آہستہ آہستہ خود کو بے انتہا مالدار بنا لیا ہے۔ اس وقت اس کی حیثیت شاہی خاندان کے کسی بھی فرد سے زیادہ ہے۔ اس کے وہ تمام حمایتی جو اس کے ساتھ ہیں انہیں بھی بے انتہا مراعات کے حاصل  ہیں۔ وہ سب اس کے آدمی ہیں اور اسی کی سفارش سے ان کو ترقیاں ملی ہیں۔ چونکہ یہ تمام عہدےدار اس کے احسان مند ہیں لہٰذا بادشاہ تو برائے نام ہے۔ ورنہ تمام اختیارات اس کے اور اس کے بھائی آصف خاں کے پاس ہیں اور اس وجہ سے سلطنت پر ان کو پورا پورا کنٹرول ہے۔ بادشاہ کے کسی فرمان اور حکم کی اس وقت تک تعمیل نہیں ہوتی ہے کہ جب تک ملکہ کی اس پر تصدیق نہ ہو۔ اگرچہ انہوں نے دولت و شہرت و اقتدار سب کچھ حاصل کر لیا ہے مگر ان کی خواہشات اور ہوس کی کوئی انتہا نہیں ہے ۔
بادشاہ جب شکار سے واپس آتا ہے تو وہ غسل خانہ (جہاں وہ خاص خاص امراء سے ملتا تھا) میں آکر بیٹھتا ہے کہ جہاں تمام امراء اس کے سامنے آکر حاضری دیتے ہیں۔ یہاں‌پر ان لوگوں کو بھی شرفِ بازیابی ملتا ہے کہ جو بادشاہ سے ملنے کی خصوصی درخواست کرتے ہیں۔ وہ یہاں پر ایک پہر رات یا جب تا اس کی مرضی ہو رہتا ہے۔ اس دوران وہ شراب کے تین پیالے پیتا ہے۔ شراب پینے کا طریقہ یہ ہے کہ وہ ایک کے بعد ایک تین بار تھوڑے تھوڑے وقفے سے اس سے لطف اندوز ہوتا ہے۔ شراب نوشی کے دوران جو بھی محفل میں حاضر ہوتا ہے وہ خوشی کا اظہار کرتے ہوئے شراب نوشی کو بادشاہ کی صحت کے لئے ضروری سمجھتا ہے اسی طرح جیسے ہمارے ملک میں‌کہا جاتا ہے کہ بادشاہ کی شراب نوشی میں‌رحمت ہے۔ جب بادشاہ آخری پیالہ پی کر سوجاتا ہے تو اس وقت تمام حاضرین بھی رخصت ہوجاتے ہیں۔ امراء کے جانے کے بعد ملکہ معہ  کنیزوں کے آتی ہے اور اس کے کپڑے تبدیل کراتی ہے۔ یہ تین پیالے اس کو اس قدر مدہوش او رمسرو ر کردیتے ہیں کہ وہ اس کے بعد جاگنے کے بجائے سونا پسند کرتا ہے۔یہ وہ وقت ہوتا ہے کہ جب اس کی ملکہ اس سے جو چاہتی ہے منظور کرالیتی ہے کیونکہ بادشاہ اس پوزیشن میں‌نہیں‌ہوتا ہے کہ وہ اس کی بات سے انکار کرے۔
بادشاہ کے تمام علاقوں، شہروں اور گاؤں وغیرہ کی سالانہ آمدنی کا حساب ایک رجسٹر میں‌لکھا جاتا ہے جو کہ دیوان کے چارج میں‌ہوتا ہے۔ اس وقت موجودہ دیوان ابوالحسن ہے تمام شہزادوں، منصب داروں اور امیروں کو ان کی حیثیت کے مطابق جاگیریں دی جاتی ہیں کہ جس کی آمدن سے وہ اپنا خرچہ پورا کرتے ہیں۔ ان میں کچھ امراء بادشاہ کے دربار میں رہتے ہیں، اور اپنی جاگیر کا انتظام اپنے کسی معتمد کے حوالے کر دیتے ہیں یا وہ کسانوں یا کروڑی کو دے دیتے ہیں کہ جو اچھی یا خراب فصل پر نفع و نقصان کے ذمہ دار ہوتے ہیں۔ لیکن صوبے اس قدر غریب ہیں کہ ایک جاگیر جس کی آمدن پچاس ہزار تصور کر لی جاتی ہے۔ وہ درحقیقت پچیس ہزار مشکل سے وصول کرتی ہے۔ اور یہ بھی اس صورت میں کہ غریب کسانوں کو بالکل نچوڑ لیا جاتا ہے۔ اور ان کے کھانے کو خشک روٹی مشکل سے بچتی ہے کہ جس سے وہ اپنا پیٹ بھر سکیں۔ یہی وجہ ہے کہ جن منصب داروں کو پانچ  ہزار  سوار رکھنا چاہیے وہ مشکل سے ایک ہزار  سوار رکھ سکتے ہیں۔ لیکن وہ اپنی شان و شوکت اور رعب داب کے لئے ہاتھی گھوڑے اور ملازمین کی ایک تعداد رکھتے ہیں تاکہ وہ عام آدمی کے بجائے بارعب امیر لگیں اور جب ان کی سواری نکلے تو ان کے ملازمین بلند آواز میں‌لوگوں کو سامنے سے ہٹاتے رہیں۔ ایسے موقعوں پر جو لوگ راستے سے نہیں‌ہٹتے ہیں۔ انہیں‌ملازم بلا کسی لحاظ کے مارتے پیٹتے ہیں۔
تعجب  کی بات یہ ہے کہ ان امراء کی لالچ اور طمع کی کوئی انتہا نہیں ہے ہر وقت ان کی یہ کوشش ہوتی ہے کہ وہ کس طرح زیادہ سے زیادہ دولت جمع کریں چاہے اس میں انہیں‌لوگوں پر ظلم و ستم کرنا پڑے یا ناانصافی سے کام لینا پڑے۔ دستور یہ ہے کہ جیسے ہی کوئی امیر مرتا ہے تو دیکھے بغیر کہ وہ معمولی امیر تھا یا مقرب خاص  بادشاہ کے آدمی فورا اس کے محل میں‌جاتے ہیں اور اس کے مال و اسباب و ساز و سامان کی ایک فہرست تیار کرتے ہیں یہاں تک کہ خواتین کے زیورات اور ان کے ملبوسات کو بھی نہیں چھوڑا جاتا ہے، بشرطیکہ انہیں چھپا کر نہیں رکھا جائے ۔ امیر کے مرنے پر بادشاہ اس کی جاگیر کو واپس لے لیتا ہے اس صورت میں عورتوں اور بچوں کو گذارے کے لئے معقول رقم دیدی جاتی ہے ۔ بس اس سے زیادہ نہیں۔ اس کا امکان کم ہوتا ہے کہ بچے اور خاندان والے امیر کی زندگی میں اس کی دولت کا کچھ حصہ چھپا دیں تاکہ وہ بعد میں ان کے کام آئے۔ یہ اس لئے مشکل ہوتا ہے کیونکہ ہر امیر کی جائداد اس کی آمدن اور اس کی دولت کے بارے میں اس کے دیوان کو پورا پورا پتہ ہوتا ہے۔ دیوان کے ماتحت کئی لوگ ہوتے ہیں۔ کیونکہ یہاں یہ دستور ہے کہ جو کام ایک آدمی کرسکے اس کے لئے دس ملازم رکھے جائیں۔ ان میں‌سے ہر ایک کے پاس ایک خاص کام ہوتا ہے۔ اور اب یہ اس کی ذمہ داری ہوتی ہے کہ امیر کے مرنے کے بعد اس کا حساب کتاب دے۔ اگر ضرورت پڑے تو متوفی امیر کے عملہ کو گرفتار کرلیا جاتا ہے اور ان سے کہا جاتا ہے کہ وہ حساب کتاب کے تمام کاغذات پیش کریں اور یہ بتائیں کہ ان کے آقا کی آمدنی و اخراجات کیا تھے۔ اگر وہ کچھ چھپانے کی کوشش کرتے ہیں‌تو ان کو اس وقت تک اذیت دی جاتی ہے کہ جب تک وہ سب کچھ نہ بتادیں۔ اب آپ ذرا ایک ایسے شخص کے بارے میں سوچئے کہ جو ایک وقت میں سر پر ٹیڑھی ٹوپی رکھے بارعب انداز میں‌رہتا ہے اور کسی کی ہمت نہیں ہوتی کہ اس کے قریب جائے مگر وقت کے بدلتے ہی وہی شخص پھٹے پرانے کپڑوں اور زخمی چہرے کے ساتھ ادھر سے ادھر پریشان حال بھاگتا پھرتا ہے۔ اس کے بعد ایک ایسے شخص کے لئے اسی قسم کی ملازمت کا حصول مشکل ہوجاتا ہے۔ یہ وہ لوگ ہیں کہ درحقیقت زندہ درگور ہوجاتے ہیں۔ میں‌اس قسم کے کئی لوگوں سے ذاتی طور پر واقف ہوں کہ جو اس اذیت سے گزرے ہیں اور اب غربت کی زندگی گزار رہے ہیں۔
میں اکثر امراء سے جو میرے دوست ہیں یہ سوال کرتا ہوں کہ آخر کیا وجہ ہے کہ تم لوگ اس قدر محنت و مشقت کرکے دولت جمع کرتے ہو، جب کہ تمھیں اچھی طرح معلوم ہے کہ یہ دولت نہ تو تمھارے کام آسکے گی اور نہ تمھارے خاندان والوں کے ۔ اس کے جواب میں‌سوائے اس کے اور کچھ نہیں‌ہوتا کہ وہ یہ سب کچھ وقتی طور پر دنیا کو دکھلانے کے لئے کرتے ہیں۔ ان کا کہنا ہے کہ ان کے مرنے کے بعد ان کی شہرت میں اس وجہ سے اضافہ ہوتا ہے کہ انہوں نے مرنے کے بعد اتنی جائداد ، اس قدر دولت چھوڑی ہے۔ میں ان سےکہا کرتا ہوں کہ اگر انہیں اپنی شہرت اور عزت کا اتنا ہی خیال ہے تو انہیں‌ یہ دیکھنا چاہیے کہ ان کے دوست اور خاندان والے چونکہ ان کی جمع شدہ دولت سے فائدہ نہیں‌ اٹھائیں گے اس لئے کیا یہ بہتر نہیں‌ہے کہ وہ اس میں ان غریبو‌ں کو شامل کریں کہ جن کی تعداد اس ملک میں بے شمار ہے۔ اور اس بات کی کوشش کریں کہ وہ لوگوں کے ساتھ کوئی ظلم نہیں کریں۔ان کے ساتھ نا انصافی نہیں کریں، تاکہ عوام کو ان سے کوئی خوف نہ ہو ۔ لیکن جب بھی میں‌یہ دلائل پیش کرتا ہوں تو وہ یہ کہہ کر بحث کا خاتمہ کردیتے ہیں کہ یہ ان کے ملک کا رواج ہے۔
جہاں تک اس ملک میں قانون کا تعلق ہے تو یہ کہا جا سکتا ہے کہ یہاں کوئی قانون نہیں ہے۔ انتظامِ سلطنت میں مطلق العنانیت ہے، لیکن قانونی کتابیں ضرور ہیں جو کہ قاضی کے پاس ہوتی ہیں۔ ان قوانین کے تحت سزاؤں میں ہاتھ کے بدلے ہاتھ اور آنکھ کے بدلے آنکھ لینے پر عمل ہوتا ہے۔ لیکن جیسا ہمارے ہاں ہے وہ کون ہے کہ جو پوپ کو عیسائیت سے نکالے؟ اس طرح یہاں بھی کسی کی مجال نہیں کہ وہ صوبہ کے عامل سے یہ سوال پوچھ سکے کہ "تم ہم پر اس طرح کیوں حکومت کرتے ہو؟ جب کہ ہمارا قانون تو یہ مطالبہ کرتا ہے"
آدابِ زندگی
جہاں تک لوگوں کے طرزِ رہائش اور رہنے سہنے کے انداز کا سوال ہے تو امیر لوگوں کے پاس تو بے انتہا دولت اور لامحدود طاقت ہے لیکن اس کےمقابلے میں عام لوگ انتہائی غربت اور مفلسی کی زندگی گزارتے ہیں۔ مفلسی کے باعث ان کی حالت یہ ہے کہ ان کے پاس مشکل سے دو وقت کے کھانے کے لئے کچھ ہوتا ہے۔ ان کی رہنے کی جگہوں یا گھروں کے بارے میں کہا جا سکتا ہے کہ وہ عبرت کا نمونہ ہیں۔
تعجب کی بات یہ ہے کہ لوگ ان تکالیف کو انتہائی صبر کے ساتھ برداشت کرتے ہیں اور کہتے ہیں کہ وہ اس قابل نہیں کہ ان کے ساتھ اس سے زیادہ اچھا سلوک ہو۔ ان میں مشکل ہی سے کوئی اس بات کی ٕکوشش کرتا ہے کہ اپنی زندگی کوتبدیل کرے اور اپنی موجودہ حالات کو بہتر بنائے۔ یہ اس لئے بھی مشکل ہے کہ ذات پات کی وجہ سے لڑکے کو وہی پیشہ اختیار کرنا پڑتا ہے کہ جو اس کے باپ کا ہے۔ لوگوں کے لئے یہ بھی ناممکن ہے کہ اپنی ذات سے باہر شادی بیاہ کر سکیں۔ اس لئے ہر فرد اپنی ذات اور پیشہ کے بارے میں پہلے ہی سے آگاہ ہوتا ہے۔
یہاں مزدوروں اور دستکاروں کے لئے دو عذاب ہیں۔ پہلا عذاب تو یہ ہے کہ ان کی تنخواہیں بے انتہا کم ہوتی ہیں۔ سنار، رنگریز، کشیدہ کاری کرنے والے قالین بننے والے، جولاہے، لوہار، درزی ، معمار، پتھر توڑنے والے، اور اسی طرح سے دوسرے پیشہ ور دست کار و ہنر مند، یہ اس کام کو جو ہالینڈ میں ایک آدمی کرے چار مل کر کرتے ہیں۔ صبح سے شام تک کام کرنے کے بعد  ان کی روزانہ کی کمائی مشکل سے 5 یا 6 ٹکہ ہوتی ہے۔ ایک دوسرا عذاب ان کے لئے گورنر، امراء، دیوان، کوتوال، بخشی اور دوسرے شاہی عہدے داروں کی شکل میں آتا ہے۔ اگر ان میں سے کسی کو کام کروانے کی ضرورت ہوتی ہے تو وہ کام کرنے والے کو، چاہے وہ چاہے یا نہ چاہے زبردستی پکڑ کر بلوا لیتے ہیں، ایک مزدور یا کاریگر کی یہ ہمت نہیں ہوتی ہے کہ وہ اس پر ذرا اعتراض کرے۔ پورے دن کام کے بعد شام کو یا تو اسے معمولی سی اجرت دی جاتی ہے یا بغیر کسی ادائیگی کے اسے رخصت کر دیا جاتا ہے۔ ان حالات کو دیکھتے ہوئے اندازہ لگایا جاسکتا ہے کہ ان کا کھانا کس قسم کا ہوگا۔ وہ گوشت کے ذائقہ سے بہت کم واقف ہوتے ہیں اور ان کے کھانے میں سوائے کھچڑی کے اور کچھ نہیں ہوتا۔
مذہبی توہمات
مسلمانوں کے مذہب کے بارے میں ہماری زبان میں کافی مواد چھپ چکا ہے۔ لیکن اب تک ان کے توہمات کے بارے میں‌کہ جو اس ملک میں عام ہیں، نہیں لکھا گیا ہے لہٰذا میں ان میں سے کچھ کے بارے میں‌یہاں لکھوں گا، ان میں سے کچھ تو ایسے ہیں کہ جو کیتھولک فرقہ والوں کے ہاں بھی پائے جاتے ہیں۔ مثلا ان کے ہاں بھی اس قدر پیر، فقیر ہیں کہ جیسے کیتھولک فرقہ والوں کے ہاں بزرگ اور اولیاء ہیں۔ لیکن یہ لوگ ان کی مورتیاں نہیں بناتے ہیں کیونکہ یہ ان کے مذہب میں ممنوع ہے۔ لیکن یہ بھی ان کی طرح منتیں مانتے ہیں۔ ان کا کہنا ہے کہ جیسے ہر دنیاوی بادشاہ کا اپنا دربار ہوتا ہے۔ اس کے امراء اور عہدے دار ہوتے ہیں کہ جو اپنے اپنے فرائض منصبی ادا کرتے ہیں۔ او ر انتظام سلطنت کی دیکھ بھال کرتے ہیں، جیسے بادشاہ تک کوئی بھی اس وقت تک نہیں پہنچ سکتا جب تک کہ اس کی رسائی کسی امیر یا عہدے دار سے نہ ہو اسی طرح سے خدا تک سفارش پہنچانے کے لئے بھی اس کے کسی نمائندے کی ضرورت ہے کہ جو اس کی درخواست کو منظور کرائے۔ یہ لوگ بھی کیتھولک فرقہ کی طرح اس گمراہی میں‌ہیں اور یہ نہیں سمجھتے کہ خدا عالم الغیب اور ہر چیز کا جاننے والا ہے لیکن یہ لوگ اس سے آنکھیں بند کرکے اور خدا کی رحمت سے انکار کرکے ان جھوٹے لوگوں کے دام فریب میں آجاتے ہیں۔ ان نام نہاد اولیاء کا سحر اور جادو غریب لوگوں پر نہ صرف ان کی زندگی میں بھی چلتا ہے بلکہ ان کے مرنے کے بعد بھی ان کے مرید اور متولی غریب لوگوں کو مسلسل فریب و دھوکے میں مبتلا رکھتے ہیں۔ ان کو پتہ ہوتا ہے کہ عام لوگوں کو کس طرح سے قابو میں رکھا جائے اس مقصد کے لئے یہ عوام میں ان کی کراماتیں اور عجیب و غریب واقعات کے بارے میں کہانیاں پھیلاتے ہیں کہ جنہیں سن کر لوگ ان کے عقیدت مند ہو جاتے ہیں۔
ہندو مت
میری خواہش تو یہ تھی کہ میں ہندومت اور اس کے اعتقادات پر تفصیل سے لکھوں، لیکن جب میں نے اس کا مطالعہ کیا اور اس کے بارےمیں معلومات اکھٹی کیں تو مجھے پتہ چلا کہ چند دلکش اور شاعرانہ قصہ کہانیوں، ہزاروں دیوی و دیوتاؤں اور ان کے کرداروں اور عقیدوں کی بوقلمونی کے سوا اس میں اور کچھ نہیں۔ بس اس بات نے مجھے تفصیل میں جانے سے روک دیا اور میں نے سچائی کو تلاش کرنے کی کوشش نہیں کی۔ ہندو مت میں اگر ایک فرقہ کوئی بات کہتا ہے تو دوسرا فرقہ اس سے الگ ہٹ کر بالکل دوسری بات بتاتا ہے۔ اگر اس مذہب کے بارے میں مصنفین کی تحریریں پڑھو تو اس میں تضادات ہی تضادات نظر آئیں گے کیونکہ اپنا مواد شاید انہوں نے کئی فرقوں سے لیا ہوگا۔ مثلاً گجرات کے بنیوں کی لاتعداد ذاتیں ہیں اور یہ ایک دوسرے کے ساتھ نہ کھاتے ہیں‌اور نہ پیتے ہیں‌۔ برہمنوں کی ذات چونکہ قابلِ عزت ہے اس لئے صرف اس کے ساتھ کھانے پینے میں ممانعت نہیں ہے۔ اسی طرح یہاں پر کھتریوں میں‌کئی ذاتیں ہیں۔ لیکن یہ لوگ پھر بھی اپنے اعتقادات میں اس قدر تنگ نظر نہیں ہیں۔ یہ بھیڑ و بکری کا گوشت کھالیتے ہیں۔ اور اپنی نجی محفلوں میں‌شراب سے بھی شوق کر لیتے ہیں۔ لیکن ایسی ذاتوں سے بھی میری واقفیت رہی ہے جو کسی ایسی چیز کو نہیں‌کھاتے ہیں کہ جس میں زندگی ہو، یہاں تک کے کچھ سبزیاں بھی۔ ان کی غذا محض چاول اناج اور گھی ہوتی ہے۔ یہاں پر عام بات ہے کہ جتنے خاندان ہیں، اسی قدر عقیدے ہیں۔ چونکہ شادی بیاہ صرف ذات میں ہی ہوتا ہے اس لئے اگر کوئی ذات و براداری ختم ہو جائے تو اس کے ساتھ اس کا عقیدہ بھی ختم ہوجاتا ہے۔
انہی رسومات و تہواروں میں ہندو مسلمانوں سے زیادہ سخت ہیں کوئی ہندو عورت و مرد چاہے کس قدر سردی ہو، ضرور صبح کے وقت نہاتا ہے عام لوگ تو دریا یا ندی کے کنارے جا کر نہاتے ہیں جب کہ امراء گھروں‌پر نہاتے ہیں وہ اس وقت تک کھانے کو ہاتھ نہیں لگاتے جب تک کہ نہا نہ لیں۔ وہ اس بات کی کوشش کرتے ہیں‌کہ سال میں ایک بار گنگا میں جا کر ضرور نہائیں۔ جو اس قابل ہوتے ہیں وہ 500 سے 600 کوس کا فاصلہ اس مقصد کے حصول کے لئے طے کرتے ہیں۔ وہ اکتوبر کے مہینہ میں‌غسل کرتے ہیں۔ ان کا عقیدہ ہے کہ اس کے بعد ان کے تمام گناہ دھل جاتے ہیں، واپسی پر وہ گنگا کا پانی اپنے ہمراہ لاتے ہیں اور اسے برکت کے لئے گھر میں رکھتے ہیں۔
کچھ برہمن بڑے ہوشیار ہوتے ہیں۔ وہ اچھے نجومی کی طرح ستاروں کی حرکات سے واقف ہوتے  ہیں  اور موسموں و حالات کے بارے میں‌صحیح پیشین گوئی کرتے ہیں۔ وہ چاند اور سورج گرہن کے بارے میں بالکل صحیح اندازہ کرتے ہیں۔ ان میں سے کچھ قسمت کا حال بھی بتاتے ہیں۔  ہر شہر میں اس شہرت کے دو یا چار برہمن ضرور ہوتے ہیں۔ موجودہ بادشاہ بھی خاص طور سے ایک کو اپنے دربار میں رکھتاہے۔
خاتمہ
یہ اس ملک کے لوگوں کی عادات، اطوار، انتظام اور رسم و رواج کا ایک خاکہ ہے ۔  میں نے کوشش کی ہے کہ جتنا حقیقت سے قریب ہو اسے بیان کروں لیکن میں نے جو میں نے بیان کیا ہے نہ تو یہ حتمی ہے نہ پورے ملک پرصادق آتا ہے کیونکہ اس ملک میں بہت زیادہ اختلافات ہیں، انواع و اقسام کی روایات ہیں اور لوگوں کے مذاق میں بہت فرق ہے۔ ان کے طبقہ اعلٰی اور عوام میں اس فرق کو بخوبی دیکھا جاسکتا ہے۔ اس رپورٹ سے میں اس بات کو بھی ثابت کرنا چاہتا ہوں کہ میں ہندوستان میں خاموش تماشائی کی طرح نہیں رہا بلکہ ان کے معاشرے اور لوگوں کے بارے میں جاننے کی کوشش کی ہے۔
*******
گذشتہ حوالے:
جہانگیر کا ہندوستان ۱
جہانگیر کا ہندوستان ۲
جہانگیر کا ہندوستان تینوں حصے ایک ساتھ پڑھنے کے لئے
 یہاں
 سے ڈاؤنلوڈ کریں۔ 



اپریل 28, 2010

 باتیں کتابوں کی, پیلسے ئرٹ, تاریخ, تاریخِ ہند, جہانگیر کا ہندوستان, ڈاکٹر مبارک علی 
بھوک از جاوید اختر


بھوک
آنکھ کھل گئی میری
ہوگیا میں پھر زندہ
پیٹ کے اندھیروں سے
ذہن کے دھندلکوں تک
ایک سانپ کے جیسا
رینگتا خیال آیا
آج تیسرا دن ہے۔۔۔۔ آج تیسرا دن ہے
اک عجیب خاموشی
منجمد ہے کمرے میں
ایک فرش اور اک چھت
اور چار دیواریں
مجھ سے بے تعلّق  سب
سب مرے تماشائی
سامنے  کی کھڑکی  سے
تیز دھوپ  کی کرنیں
آرہی ہیں بستر  پر
چُبھ رہی ہیں چہرے پر
اس قدر  نکیلی  ہیں
جیسے رشتے داروں کے
طنز میری غربت پر
آنکھ کھل گئی میری
آج کھوکھلا ہوں میں
صرف خول باقی ہے
آج میرے بستر میں
لیٹا ہے مرا ڈھانچہ
اپنی مُردہ آنکھوں سے
دیکھتا ہے کمرے کو
آج تیسرا دن ہے
آج تیسرا دن ہے
دوپہر کی گرمی میں
بے ارادہ  قدموں سے
اک سڑک پہ چلتا ہوں
تنگ سی سڑک پر ہیں
دونوں سمت دُکانیں
خالی خالی آنکھوں سے
ہر دُکان کا تحتہ
صرف دیکھ سکتا ہوں
اب پڑھا نہیں جاتا
لوگ آتے جاتے ہیں
پاس سے گزرتے ہیں
پھر بھی کتنے دھندلے ہیں
سب ہیں جیسے بے چہرہ
شور ان دُکانوں کا
راہ چلتی اک گالی
ریڈیو کی آوازیں
دُور کی صدائیں ہیں
آرہی  ہیں میلوں سے
جو بھی سن رہا ہوں میں
جو بھی دیکھتا ہوں میں
خواب جیسا لگتا ہے
ہے بھی اور نہیں بھی ہے
دوپہر کی گرمی میں
بے ارادہ قدموں سے
اک سڑک پہ چلتا ہوں
سامنے کے نُکّڑ پر
نل دکھائی دیتا ہے
سخت کیوں ہے یہ پانی
کیوں گلے میں پھنستا ہے
میرے پیٹ میں جیسے
گھونسہ ایک لگتا ہے
آرہا ہے چکّر سا
جسم پر پسینہ ہے
اب سکت نہیں باقی
آج تیسرا دن ہے
آج تیسرا دن ہے
ہر طرف اندھیرا ہے
گھاٹ پر اکیلا ہوں
سیڑھیاں ہیں پتّھر کی
سیڑھیوں پہ لیٹا ہوں
اب میں اُٹھ نہیں سکتا
آسماں کو تکتا ہوں
آسماں کی تھالی میں
چاند ایک روٹی ہے
جھک رہی ہیں اب پلکیں
ڈوبتا ہے یہ منظر
ہے زمین گردش میں
میرے گھر میں چُولھا تھا
روز کھانا پَکتا تھا
روٹیاں سُنہری ہیں
گرم گرم یہ کھانا
کُھل نہیں رہی آنکھیں
کیا میں مرنے والا ہوں
ماں عجیب تھی میری
روزاپنے ہاتھوں سے
مجھ کو وہ کھلاتی تھی
کون سرد ہاتھوں سے
چھو رہا ہے چہرے کو
اک نوالا ہاتھی کا
اک نوالا گھوڑے کا
اک نوالا بھالو کا
موت ہے کہ بے  ہوشی
جو بھی ہے غنیمت ہے
آج تیسرا دن تھا۔ ۔۔۔آج تیسرا دن تھا
جاوید اختر



اپریل 17, 2010

 بھوک, جاوید اختر, شاعری, منتخب کلام, نظم 
جہانگیر کا ہندوستان ۔ ۲


جہانگیر کا ہندوستان - ۲
گذشتہ
 سے پیوستہ 
اور اب پیلسے ئرٹ آپ سے مخاطب ہیں:
یہ رپورٹ میرے اُن تجربات اور مشاہدات پر مبنی ہے کہ جو میں نے یونائیٹڈ ایسٹ انڈیا کمپنی کے سینئر فیکٹر کی حیثیت سے پیٹرفان ۔ ڈین ۔ بروکے کی ماتحتی میں آگرہ کی تجارتی کوٹھی میں سات سالہ قیام کے دوران لکھی۔ اس دوران میں مجھے تجارت کی غرض سے دوسرے شہر بھی جانے کا اتفاق ہوا۔ ذیل میں اس رپورٹ کی تفصیل (یہاں صرف منتخب اقتباسات دئیے گئے ہیں)ہے۔
آگرہ 
سب سے پہلے آگرہ شہر کا ذکر کروں کہ جو کافی وسیع و عریض ، کھلا ہوا ، اور بغیر فصیلوں کے ہے۔ مگر اس پر زوال کے آثار نظر آتے ہیں۔ شہر کے مکانات اور سڑکیں بغیر کسی منصوبہ اور پلان کے بنی ہوئی ہیں۔ اگرچہ یہاں پر شہزادوں اور امراء کی حویلیاں موجود ہیں مگر وہ سب تنگ و تاریک گلیوں میں چھپی ہوئی ہیں۔ اس کی وجہ اس شہر کی اچانک اور غیر معمولی ترقی ہے۔ ورنہ اس سے پہلے یہ بیانہ کی حدود میں واقع ایک معمولی سا قصبہ تھا۔ لیکن 1566ء میں اکبر نے اس شہر کو اپنی رہائش کے لئے منتخب کیا اور دریائے جمنا کے کنارے ایک عالیشان قلعہ تعمیر کرایا تو اس قصبہ کی شکل و صورت ہی بدل گئی۔
اس کے ارد گرد گھنے جنگلات کی وجہ سے اب یہ شہر ایک شاہی باغ معلوم ہوتا ہے۔ شاہی محلات اور قلعہ کی وجہ سے امراء نے بھی اس شہر میں کہ جہاں اُنہیں جگہ ملی اپنی حویلیاں تعمیر کرائیں۔ اس غیر منصوبہ بندی کا نتیجہ یہ ہوا کہ یہاں پر کوئی منڈیاں یا بازار اس طرح سے نہیں ہیں جیسے کہ لاہور، برہانپور، احمدآباد یا دوسرے شہروں میں ہیں۔ شہر میں مکانات ایک دوسرے کےقریب قریب ہیں۔ ہندو مسلمان اور امیرو غریب سب آپس میں ملے ہوئے ہیں۔ اگر موجودہ بادشاہ (جہاں گیر) اس شہر کو اپنی رہائش گاہ بنا لیتا جیسا کہ اکبر نے بنایا تھا، تو یہ شہر دنیا کے مشہور شہروں میں سے ایک ہوجاتا۔ اس شہر کے دروازے جو اکبر نے دفاع اور حفاظت کے لئے تعمیر کرائے تھے وہ اب شہر کے درمیان آگئے ہیں، اور اس کے آگے جو شہر پھیلا ہے وہ موجودہ شہر سے تین گنا زیادہ ہے۔
شہر کی چوڑائی، اس کی لمبائی کے مقابلے میں زیادہ نہیں ہے کیونکہ ہر ایک کی یہ کوشش ہے کہ دریا کے قریب رہے۔ اس لئے دریا کے کناروں پر امراء کے شاندار محلات ہیں جس کی وجہ سے یہ خوبصورت اور دلکش منظر پیش کرتے ہیں۔
ان محلات کے بعد شاہ برج یا شاہی قلعہ ہے۔ اس کی فصیلیں سرخ پتھروں سے تعمیر کی گئ ہیں۔ فصیلوں کی چوڑائی ¾ گز ہے ،پھیلاؤ میں یہ 2 کوس ہے۔ اس کی تعمیر میں جو بھی خرچہ ہوا، اور اس کا جو طرزِ تعمیر ہے۔ اس وجہ سے یہ دنیا کی مشہور عمارتوں میں سے ایک ہے۔ یہ عمارت مناسب جگہ پر واقع ہے اس کے اردگرد کا ماحول انتہائی خوشگوار ہے۔ اس کا جو حصہ دریا کے رخ پر ہے وہاں پتھروں کی خوبصورت جالیاں اور سنہری کھڑکیاں ہیں۔ یہاں سے بادشاہ اکثر ہاتھیوں کی لڑائی دیکھتا ہے۔ اس کے تھوڑے فاصلہ پر غسل خانہ (وہ جگہ جہاں بادشاہ خاص خاص امراء سے ملتا تھا۔ یہ نجی محفلوں کے لئے بھی مخصوص تھا) ہے جو کہ سنگِ مرمر سے تعمیرکیا گیا ہے۔ شکل میں‌یہ چوکور ہے ۔ اس کے گنبد پر باہر سے طلاء کاری ہے جس کی وجہ سے یہ قریب سے دیکھنے پر شاہی اور دور سے دیکھنے پر شہنشاہی نظر آتا ہے۔ اس کے آگے موجودہ ملکہ نور جہاں کا محل ہے۔ قلعہ میں شہزادوں، بیگمات، اور حرم کی خواتین کی رہائش گاہیں ہیں۔ انہیں میں‌ایک محل مریم زمانی کا ہے جو کہ اکبر کی بیگم اور موجودہ بادشاہ کی ماں ہے۔ ان کے علاوہ تین اور محلات ہیں کہ جو اتوار، منگل اور سنیچر کہلاتے ہیں بادشاہ انہیں دنوں میں‌یہاں ہوتا ہے۔ بنگالی محل میں مختلف اقوام کی عورتیں رہتی ہیں ۔ دیکھا جائے تو یہ قلعہ ایک چھوٹا سا شہر ہے کہ جس میں مکانات ہیں، سڑکیں ہیں، دوکانیں ہیں، اندر سے یہ قلعہ معلوم نہیں‌ہوتا، مگر باہر سے دیکھو تو یہ ایک ناقابلِ تسخیر قلعہ نظر آتا ہے ۔
دریا کے دوسری جانب سکندرہ نامی شہر ہے۔ یہ آباد شہر ہے اور خوبصورتی و منصوبہ بندی کے ساتھ بنایا گیا ہے یہاں کی اکثر آبادی تاجروں کی ہے۔ اسی شہر سے مشرقی علاقوں اور بھوٹان سے تجارتی سامان آتا ہے۔ یہاں پر نورجہاں کے عہدے دار ان اشیاء پر دریا پار کرنے سے قبل کسٹم ڈیوٹی وصول کرتے ہیں۔ یہ جگہ تجارت کی سب سے بڑی منڈی ہے یہ دو سو کوس کی لمبائی میں پھیلا ہوا ہے ، اگرچہ چوڑائی کم ہے مگر یہاں پر خوبصورت باغات اور بلند و بالا عمارتیں ہیں۔
ان میں سے مشہور سلطان پرویز، نورجہاں اور اس کے مرحوم باپ اعتمادالدولہ کی عمارتیں ہیں۔ اس کا مقبرہ بھی اس شہر میں ہے۔ اس کی تعمیر پر تین لاکھ پچاس ہزار روپیہ کا خرچہ آچکا ہے اور یہ ابھی تک مکمل نہیں‌ہوا ہے۔ اندازہ ہے کہ اس کے ختم ہونے تک اس پر دس لاکھ مزید خرچ ہوں گے۔ یہاں پر دو مشہور باغات ہیں کہ جو بادشاہ کی ملکیت ہیں، یہ چہار باغ اور موتی محل کے نام سے موسوم ہیں۔ ان کے علاوہ اور بہت سے باغات ہیں کہ جو اونچی دیواروں سے گھرے ہوئے ہیں۔ اور جن کے دروازے باغ سے زیادہ قلعہ کے معلوم ہوتے ہیں۔ ان باغات و محلات کی وجہ سے شہر کی خوبصورتی بڑھ گئی ہے۔ یہاں کے امراء کی دولت اور شان و شوکت ہمارے ہاں کے امراء سے زیادہ ہے۔ جب تک وہ زندہ رہتے ہیں، اپنے باغات سے لطف اُٹھاتے ہیں، جب یہ مرجاتے ہیں تو یہی  باغات ان کے مقبرے بن جاتے ہیں۔ اس شہر میں ان کی تعداد اس قدر ہے کہ میں ان کا ذکر کرنا نہیں چاہتا۔
آگرہ کے مشرقی علاقوں کی تجارت
اکبر کے دور حکومت میں‌تجارت کو بڑا فروغ تھا، یہ صورت حال موجودہ بادشاہ کے ابتدائی عہد میں بھی رہی، کیونکہ اس وقت تک اس میں تازگی و توانائی اور حکومت کرنے کا سلیقہ تھا۔ لیکن جب سے اس نے خود کو لہو و لعب میں مبتلا کر لیا ہے، اس وقت سے عدل و انصاف کی جگہ ظلم و ستم نے لے لی ہے۔ اگرچہ ہر گورنر کی یہ ذمہ داری ہے کہ وہ اپنے عوام کی حفاظت کرے ، لیکن اس کے برعکس ہو یہ رہا ہے کہ ہر گورنر مختلف حیلوں، بہانوں سے لوگوں کو لوٹ رہا ہے اور ان کی ذرائع آمدن پر قابض ہو رہا ہے ۔ کیونکہ وہ اس بات سے اچھی طرح واقف ہوتے ہیں کہ ان غریب لوگوں کی پہنچ نہ تو دربار تک ہے اور نہ ہی بادشاہ تک اپنی شکایات پہنچا سکتے ہیں۔ نتیجہ ان سب باتوں کا یہ ہوا ہے کہ ملک تباہ ہوگیا ہے، لوگ غریب سے غریب تر ہو رہے ہیں۔ اس شہر کے پرانے لوگوں کا کہنا ہے کہ اب اس میں ماضی کی کوئی شان وشوکت باقی نہیں رہی ہے کہ جس کی وجہ سے کبھی یہ دنیا بھر میں مشہور تھا۔ اس شہر کی تجارتی اہمیت اس لئے ابھی تک باقی ہے کیونکہ جغرافیائی طور پر یہ ایک ایسی جگہ ہے کہ جہاں سے تمام ملکوں کو راستے جاتے ہیں۔ اس لئے اس راستے سے تمام تجارتی اشیاء کو گزرنا ہوتا ہے، مثلا گجرات، ٹھٹھہ، کابل، قندھار،ملتان اور دکن برہانپور اور لاہور کے راستے یہیں سے گزرتے ہیں بلکہ بنگال  اور تمام مشرقی علاقے بھی یہاں سے ملے ہوئے ہیں۔ اس کے علاوہ اور کوئی دوسرا راستہ نعم البدل کے طور پر نہیں ہے۔ ان راستوں پر بڑی تعداد میں تجارتی اشیاء آتی جاتی ہیں۔
آگرہ کے مشرق اور مغرب میں واقع صوبوں کا ذکر
لاہور، آگرہ سے 300 کوس مشرق، مغرب میں‌واقع ہے۔ انگریزوں کے آگرہ آنے سے پہلے یہ ہندوستان کا مشہور تجارتی مرکز تھا اور یہاں آرمینا اور شام کے تاجر منافع بخش تجارت کرتے تھے۔ اس وقت نیل کی اہم منڈی آگرہ نہیں بلکہ لاہور تھا کیونکہ یہ تاجروں کے لئے سہولت کا باعث تھا کہ جو مقررہ موسموں میں قندھار سے اصفہاں اور شام قافلوں کی شکل میں جاتے تھے۔ اس لئے نیل شام کے راستے سے یورپ جاتی تھی، یہ یورپ میں‌لاؤری یا لاہوری کہلاتی تھی اب بھی یہاں سے گولکنڈا، منگاپٹم اور مالی پٹم کے بنے ہوئے کپڑوں کی تجارت ہوتی ہے، مگر بہرحال تجارت کی پہلی والی صورت اب باقی نہیں رہی ہے۔ اس لئے کہا جاسکتا ہے کہ اب یہ تجارت مر چکی ہے۔ اس کی وجہ یہ ہے کہ یہاں سے درآمد کرنے والی اشیاء اب صرف ترکی اور ایران کی ضروریات کو پورا کرتی ہیں کہ جس کی مانگ محدود ہے۔ چونکہ اب تجارت خشکی سے زیادہ سمندری راستوں سے ہوتی ہے، اس لئے اس کی اہمیت گھٹ کر رہ گئ ہے۔ ان وجوہات کی بنا پر لاہور کی تجارت عملی طور پر ختم ہوگئی ہے، ہندو یا کھتری تاجر جو یہ تجارت کرتے تھے ان کی شہرت اب تک باقی ہے مگر ان کا گذارہ پرانے کمائے ہوئے منافع پر ہوتا ہے۔ کچھ عرصہ سے موجودہ بادشاہ سال کے پانچ یا چھ مہینے لاہور میں گزارتا ہے (بقیہ وقت، خصوصیت سے گرمیوں کا زمانہ یہ کشمیر یا کابل میں‌رہ کر گزارتا ہے) اس کی رہائش کی وجہ سے شہر کی حالت تھوڑی بہت بہتر ہوگئی ہے۔ لیکن اس کی یہ ساری شان و شوکت، شاہی عمارتوں، محلات، باغات اور شاہی اخراجات کی وجہ سے ہے، اس لئے اس کے اثرات بھی محدود ہیں۔
کشمیر
کشمیر 35 این۔ عرض البلد پر واقع ہے۔ مشرق کی جانب اس کی سرحدیں تبت خورو و کلاں تک جاتی ہیں جو کہ دس دنوں کے سفر کے فاصلے پر ہے۔ جنوب میں‌اس کی سرحدیں کابل سے جا کر ملتی ہیں جو کہ یہاں سے 30 دن کا سفر ہے۔ مغرب میں پونچھ اور پشاور واقع ہیں۔ اس کا سب سے خوبصورت شہر دیرناگ ہے جہاں کہ بادشاہ کے لئے ہندوستان میں‌سب عمدہ شکار گاہیں ہیں۔ اس علاقے میں بڑے خوبصور شہر اور گاؤں واقع ہیں ان کی اتنی تعداد ہے کہ ان سب کا بیان کر مشکل ہے۔
اس لئے اب ہم سب سے مشہور شہر کشمیر (سری نگر) کا بیان کرتے ہیں جو کہ اونچے اونچے پہاڑوں میں گھرا ہوا ہے۔ یہاں کا ایک پہاڑ مسلمانوں میں تخت سلیمان کہلاتا ہے جس کے بارے میں عجیب و غریب باتیں مشہور ہیں، اور کئی کراماتیں اس سے منسوب ہیں۔ کہا جاتا ہے کہ اس پر کئی قدیم تحریریں موجود ہیں، اور یہ کہ خود حضرت سلیمان نے یہاں اپنا تخت بنوایا تھا۔ شہر میں پھلوں والے اور دوسرے لا تعداد درخت ہیں۔ یہاں پر دو دریا بہتے ہیں۔ ان میں‌سے بڑا دریا دیر ناگ سےآتا ہے، دوسرا چشمہ کی صورت ابلتا ہے۔ لیکن ان دونوں دریاؤں کا پانی نہ تو میٹھا ہے اور نہ ہی صحت مند۔ اس لئے یہاں کے باشندے اسے پینے سے پہلے ابال لیتے ہیں۔ بادشاہ اور اس کے امراء کے لئے 3 یا 4 کوس سے پانی لایا جاتا ہے جو صاف اور برف کی طرح سفید ہوتا ہے۔ جہانگیر بادشاہ نے پانی کو محفوظ رکھنے کی غرض سے ایک کاریز تعمیر کرائی تھی کہ جو کہ 10 یا 12 کوس کے فاصلہ سے قلعہ میں پانی لاتی تھی۔ لیکن اس خیال سے کہ اسے آسانی کے ساتھ دشمن یا باغی زہر آلود کر سکتے ہیں اس نے کوئی 10 ہزار روپیہ خرچ کرنے کے بعد اس منصوبہ کو ترک کردیا۔
اس ملک اور شہر کے لوگوں کی اکثریت غریب ہے۔ لیکن جسمانی طور پر یہ لوگ طاقتور ہیں، اور بمقابلہ ہندوستانیوں کے زیادہ بوجھ اٹھا سکتے ہیں۔ یہ اس لئے حیرت کی بات ہے کہ یہاں مردوں اور عورتوں کو بہت کم کھانے کو ملتا ہے۔ ان کے بچے اس ملک اور شہر کے لوگوں کی اکثریت غریب ہے۔ لیکن جسمانی طور پر یہ لوگ طاقتور ہیں، اور بمقابلہ ہندوستانیوں کے زیادہ بوجھ اٹھا سکتے ہیں۔ یہ اس لئے حیرت کی بات ہے کہ یہاں مردوں اور عورتوں کو بہت کم کھانے کو ملتا ہے۔ ان کے بچے گورے اور خوبصورت ہوتے ہیں، لیکن جب یہ بڑے ہوتے ہیں‌تو پیلے اور بدصورت ہوتے چلے جاتے ہیں۔ ان کے طور طریق خوراک اور رہائش کو دیکھا جائے تو وہ انسانوں سے زیادہ جانوروں سے نسبت رکھتے ہیں۔
یہ لوگ مذہبی امور میں بڑے سخت ہیں۔ اکبر کے زمانہ میں کشمیر کو اس کے جنرل راجہ بھگوان داس نے حیلے و بہانے سے فتح کیا تھا کیونکہ دوسری صورت میں پہاڑوں اور دشوار گزار راستوں کی وجہ سے اس ملک کو فتح کرنا آسان نہ تھا۔
کشمیر میں پھلوں کی کئی اقسام پائی جاتی ہیں۔ جیسے سیب، ناشپاتی اور اخروٹ وغیرہ لیکن ذائقہ میں یہ ایران و کابل کے پھلوں کے مقابلہ میں کم تر ہیں۔ دسمبر جنوری اور فروری میں‌یہاں سخت سردی ہوتی ہے۔ ان مہینوں‌میں‌بارش اور برف باری ہوتی ہے اور پہاڑ برف کی وجہ سے سفید نظر آتے ہیں۔ جب گرمی میں سورج چمکتا ہے تو اس وقت برف پگھلنے سے دریاؤں میں‌سیلاب آجاتا ہے۔
بادشاہ کشمیر کو اس لئے پسند کرتا ہے کہ جب ہندوستان میں گرمیوں کا موسم آتا ہے تو اس کا جسم کثرت سے شراب پینے اور افیم کھانے کی وجہ سے جلنے لگتا ہے۔ اس لئے وہ مارچ یا اپریل میں لاہور سے کشمیر کے لئے روانہ ہوجاتا ہے۔ مئی کے مہینے میں‌یہاں پہنچ جاتا ہے۔ یہ سفر انتہائی دشوار اور خطرناک ہے۔ پہاڑی راستوں کی وجہ سے جانوروں کے لئے سامان اُٹھا کر چلنا مشکل ہوتا ہے اس لئے بادشاہ اور اُمراء کا سامان مزدور اپنے سروں پر اُٹھا کر لاتے ہیں۔ بادشاہ کے کیمپ کے تمام لوگ اس سفر کو اپنے لئے عذابِ الہٰی سمجھتے ہیں۔ کیونکہ اس میں امیر لوگ غریب ہو جاتے ہیں اور غریبوں کو کھانے کے لالے پڑ جاتے ہیں کیونکہ یہاں ہر چیز انتہائی مہنگی ہے۔ مگر بادشاہ ان سب باتوں سے بے پرواہ ہو کر اپنی آسائش و آرام کو دیکھتا ہے اور عوام کی تکلیف کا اسے خیال تک نہیں آتا۔  
مزید پڑھیے
گذشتہ حوالہ: 
جہانگیر کا ہندوستان-۱



اپریل 16, 2010

 باتیں کتابوں کی, پیلسے ئرٹ, تاریخ, تاریخِ ہند, جہانگیر کا ہندوستان, ڈاکٹر مبارک علی 
جہانگیر کا ہندوستان


جہانگیر کا ہندوستان
"جہانگیر کا ہندوستان" پیلسے ئرٹ (پیل سارٹ) کا سفرنامہ ہندوستان ہے۔ پیلسے ئرٹ نے یہ کتاب (سفرنامہ) ڈچ  زبان میں1626ء میں لکھی جس کا انگریزی ترجمہ ڈبلیو ۔ ایچ۔ مورلینڈ نے 1925ء میں کیا ۔ اس انگریزی ترجمہ سے اردو ترجمہ کا کام ڈاکٹر مبارک علی نے 1997ء میں انجام دیا۔
پیلسے ئرٹ ڈچ ایسٹ انڈیا کمپنی کا ملازم تھا اور زیرِ نظر تحریر اُس نے اپنی کمپنی کے لئے بطور تجارتی رپورٹ لکھی تھی جس میں تجارتی معاملات کے ساتھ ساتھ اُس نے اُس وقت کے ہندوستان کے انتظامی امور،  عوامی مزاج ا ور معاشرتی و ثقافتی پہلوؤں  کا بھی جائزہ لیا ہے ۔ تاریخ کے سنجیدہ قارئین کے ساتھ ساتھ اس تحریر میں عام لوگوں کے لئے بھی دلچسپی کا سامان ہے  کہ اُس وقت کے ہندوستان کا عکس ہمارے  آج کے منظرنامے سے بہت زیادہ مختلف نہیں ہے۔ احباب کو شاملِ مطالعہ کرنے کے لئے اس کتاب سے چیدہ چیدہ اقتباسات درج کئے جارہے ہیں۔
ڈاکٹر مبارک علی کی  اس  کتاب کا انتساب بھی  قابلِ ذکر ہے۔ انتساب کے عنوان کے تحت  ڈاکٹر صاحب لکھتے ہیں
 
" محترم عبدالعزیز کے نام ۔ جنہوں نے سیاسی مسائل پر ملک کے نامور دانشوروں اور سیاست دانوں سے بحث کی اور پھر اُن سے مایوس ہوکر اس نتیجے پر پہنچے کہ ہمارے مسائل کا حل ہمیں ہی تلاش کرنا ہے"۔
دیباچہ میں ڈاکٹر  مبارک علی لکھتے ہیں:
تاریخ اس وقت ہی سمجھ آتی ہے جب بنیادی ماخذوں کا مطالعہ کیا جائےاس لئے پیلسے ئرٹ کی کتاب کا ترجمہ کیا گیا ہے تاکہ  جہانگیر کے ہندوستان سے آگہی ہو۔کتاب کا ترجمہ کرتے وقت اس چیز کو مدِّ نظر رکھا گیا ہے کہ اسے عام فہم زبان میں کیا جائے اس لئے وہ حصے شامل نہیں کئے گئے جن کا مقصد ڈچ ایسٹ  انڈیا کمپنی کو تجارتی معلومات فراہم کرنا تھا۔
نوٹ:
 ڈاکٹر مبارک علی نے جہانگیر کے بارےمیں مختصر تعارف بھی لکھا ہے تاکہ وہ لوگ جنہوں نے مغل تاریخ نہیں پڑی ہے وہ اس حکمران کے بارے میں جا ن سکیں بوجہ طوالت یہ تعارف اس مضمون میں شامل نہیں ہے اگر آپ یہ تعارف پڑھنا چاہیں تو 
یہاں
 سے اسکیننگ ڈاؤن لوڈ کرلیں۔
کتاب کے تعارف میں ڈاکٹر مبارک علی  لکھتے ہیں: 
ڈچ ہندوستان میں 1602 ء میں بغرضِ تجارت آئے۔ جب ہندوستان میں کپڑے کی زیادہ مانگ ہوئی تو انہوں نے کھمبے، بھڑوچ اور آگرہ میں اپنی تجارتی کوٹھیاں (فیکٹریاں) قائم کیں کہ جہاں کپڑا تیار ہوتا تھا ۔ آگرہ کی فیکٹری ہی میں ڈچ فیکٹر پیلسے ئرٹ آیا تھا۔ اُس کی آمد کا مقصد ڈچ تجارت کو فروغ دینا تھا۔ ہندوستان میں اپنے قیام کے دوران اس نے جو رپورٹ لکھی اگرچہ اس کا تعلق تجارتی معاملات سے ہے مگر اس میں جہانگیر کے عہد کے بہت سے واقعات ہیں ۔ خصوصیت کے ساتھ اس نےاس وقت کی سماجی زندگی کے بارے میں جو کچھ لکھا ہے اس کی تاریخی اعتبار سے بڑی اہمیت ہے۔
چونکہ درباری مورخ اور واقعہ نویس صرف تعریفیں لکھتے ہیں اس لئے پیلسے ئرٹ کے مشاہدات میں جو عام لوگوں کی زندگی کے بارے میں مواد ملتا ہے اس سے ہماری تاریخیں خالی ہیں۔ اس رپورٹ سے یہ اندازہ ہوتا ہے کہ اس وقت کا معاشرہ بھی آج کی طرح امیر و غریب کے طبقوں میں بٹا ہوا تھا۔ رشوت، بدعنوانیاں، ناجائز طریقوں سے دولت اکھٹی کرنا اس وقت بھی حکمران طبقوں کا کام تھا۔ غریبوں کے طرزِ زندگی سے اندازہ ہوتا ہے کہ مغل سلطنت کی شان و شوکت اور دولت محلات و حویلیوں سے اُتر کر جھونپڑیوں تک نہیں آئی تھی۔
یہ ظاہر ہے کہ جس معاشرہ میں غربت، مفلسی اور محرومی ہوگی وہ محروم لوگ توہمات میں پناہ لیں گے، اس لئے آج کی طرح ماضی میں بھی مزار لوگوں کی زیارت کا مرکز تھے کہ جہاں وہ نہ پوری ہونے والی خواہشات کو پورا کرنے کے لئے منتیں مانتے تھے۔
اس لئے ذہن میں یہ سوال بھی آتا ہے کہ کیا ہماری تاریخ کا یہ تسلسل آج بھی اسی طرح سے برقرار ہے کہ جیسا یہ ماضی میں تھا؟ اس رپورٹ کے بہت سے حصوں کو پڑھ کر یہ اندازہ ہوتا ہے کہ یہ باتیں جہانگیر کے عہد کی نہیں بلکہ ہمارے زمانے کی ہیں۔ تو کیا تاریخ کے اس پورے سفر میں ہمارا معاشرہ ایک ہی جگہ ٹھہرا رہا ہے یا اس میں کوئی تبدیلی بھی آئی ہے؟ اس میں امراء کی دولت مندی، دولت کی دکھاوٹ کے طریقے، رعونت، اور بدعنوانیوں کے جو تذکرے ہیں، دیکھا جائے تو آج کے حالات میں صرف ماحول بدلا ہے، ورنہ فرق کوئی نظر نہیں آتا ہے۔
اس رپورٹ سے یہ بھی اندازہ ہوتا ہے کہ جس وقت اہلِ یورپ ہمارے معاشرہ کو جاننے اور سمجھنے میں مصروف تھے، اس وقت بھی ہم یورپ اور اس کے معاشرے سے ناواقف تھے۔ آج صورت حال یہ ہے کہ یورپی علماء و فضلاء آکر ہمیں ہماری تاریخ اور روایات و اداروں کے بارے میں بتاتے ہیں۔ یہ تو دور کی بات ہے کہ ہم اہلِ یورپ کو ان کے بارے میں کچھ بتائیں ۔ اکثر تو ہم اس پر بھی خوش ہوجاتے ہیں کہ "تمہاری تہذیب اپنے خنجر سے آپ ہی خودکشی کرے گی" اور اس انتظار میں رہتے ہیں کہ کہ کب اس خود کشی کی خبر آتی ہے۔
اب چونکہ یورپ جانا زیادہ مشکل نہیں رہا ہے۔ اس لئے لوگ یورپ کے سفر نامے بہت لکھنے لگے ہیں، مگر ذرا مقابلہ کیجئے اس سترہویں صدی کے یورپی مسافر کے مشاہدات اور تاثرات کا اور ہمارے آج کے سیاحوں کا کہ جنہیں یورپ میں سوائے لڑکیوں اور محبوباؤں کے اور کچھ نظر نہیں آتا۔ ان سفرناموں کو پڑھ کر نہ تو یورپ کے بارے میں کچھ پتہ چلتا ہے اور نہ ان کے معاشرے کے بارے میں۔ یہ سفرنامے پیسہ کمانے کے لئے ہوتےہیں۔ علم دینے کے لئے نہیں۔
غیر ملکی سیاحوں کے بیانات کو آنکھیں بند کرکے قبول بھی نہیں کرنا چاہیے، کیونکہ یہ سیاح اپنے ملک کی تہذیب و روایات کے اس قدر عادی ہوتے ہیں کہ انہیں دوسرے معاشروں میں یہ اجنبی اور بری لگتی ہے۔ ان کے اپنے تعصبات اپنی جگہ، مگر ان کے ہاں وہ مشاہدات بھی مل جاتے ہیں کہ جنہیں ہماری نظریں نہیں دیکھتی ہیں۔
پیلسےئرٹ کے یہ مشاہدات نہ صرف ماضی کو بلکہ ہمارے حال کو بھی سمجھنے میں مدد دیں گے۔
مزید پڑھیے ۔۔۔۔



اپریل 14, 2010

 باتیں کتابوں کی, پیلسے ئرٹ, تاریخ, تاریخِ ہند, جہانگیر کا ہندوستان, ڈاکٹر مبارک علی 
کچھ علاج اس کا بھی ۔۔۔۔


پروین شاکر نے کہا  تھا :
ملنا، دوبارہ ملنے کا وعدہ، جدائیاں
اتنے بہت سے کام اچانک نمٹ گئے 
واقعی  جب وقت گذر جاتا ہے تو ایسا  ہی لگتا ہے  حالانکہ  لمحہ موجود میں آنے والے  سنگِ میل کے لئے سعی اور اس کا انتظار بہت کٹھن ہوتا ہے۔  ایسا ہی کچھ ہمارے  سیاسی منظر نامے میں بھی ہوا  اپنے مشرف صاحب  وردی  بلکہ  عہدہ صدارت سے بھی  عہدہ برا  ہوگئے ، عدلیہ آزاد ہوگئی  چیف جسٹس بھی  بحال ہوگئے ، این آر او بھی اپنے منطقی انجام کو پہنچ گیا، قومی مالیاتی ایوارڈ (عوامی  پیسہ کی بندر بانٹ ) کا دیرینہ معاملہ بھی نمٹ گیا اور تو اور اٹھارویں ترمیم بھی اللہ اللہ کرکے پاس ہو ہی گئی جس کے تحت ہمارے صوبہ سرحد کو ایک کی جگہ دو نام مل گئے۔ گو کہ عرصہ دراز تک یہ تمام امور  ناممکنات میں سے  ہی نظر آتے تھے  لیکن  وقت آنے  پر پایہ تکمیل تک پہنچ ہی گئے ۔
اتنے بہت سے کام اچانک نمٹ جانے سے  میڈیا والوں کے سر پر  یہ سوال آ کھڑا ہوا  کہ اب کیا کریں بالکل ایسے ہی جیسے ہر گھر میں روز یہ سوال ہوتا ہے کہ  آج کیا پکائیں یا پھر ایسے ہی  جیسے ہمارے ہاں بچے امتحانات کے  بعد کی فراغت کے بارے میں سوچتے ہیں کہ یہ سنہری لمحات کیسے گزارے جائیں ۔  امتحانات کے بعد  بچوں کی فارغ البالی تو قابلِ دید ہوتی ہی ہے  لیکن آج کل  میڈیا والوں کی خوش دلی  بھی دیدنی  ہے۔  اپنی شادی کے  سہرے کے علاوہ  اس بات  کا سہرا بھی  شعیب ملک  کے سر جائے گا کہ اُنہوں  نے عین فراغت کے دنوں میں وہ گُل کھلائے کہ  اُن کے ساتھ ساتھ میڈیا والوں کے بھی وارے نیارے ہوگئے۔ اب دن ہو یا رات خبر نامہ انڈین گیتوں اور شعیب اور ثانیہ  کی  تصاویر اور ویڈیوز سے  مزین نظر آتا ہے نہ جانے کہاں کہاں سے حسبِ حال فلمی گیت ڈھونڈے جا رہے ہیں اور ہر دوسری رپورٹ اس مستقبل کی شادی کی مُووی کا سماں پیش کرتی ہے۔
اسی  پر بس نہیں ہے  بلکہ ہمارے ایک اور"کھلاڑی"  اور  شو بز  کی  ایک حسینہ  بھی   میڈیا والوں کے بُرے وقت میں کام آرہے ہیں اور اپنے بُرے وقت کو دعوت دے رہیں ہیں۔ میڈیا والے بھی  روز دونوں کو آن لائن لا کر مناظرے  کا اہتمام کرتے ہیں۔اس قصے میں یہ بات بڑی عجیب ہے کہ  کھلاڑی  صاحب حسینہ کی محبت کے ساتھ ساتھ کچھ رقم کے بھی مقروض ہیں اور حسینہ  اُن سے یہ رقم سرِ عام مانگ رہی ہیں۔ حسینہ کا کہنا ہے کہ کھلاڑی نے اُن کی دولت کے علاوہ اُن میں بھی دلچسپی ظاہر کی ہے لیکن حسینہ کے لئے    کھلاڑی موصوف میں کوئی خاص دلچسپی کی بات نہیں ہے  ۔ بغیر دلچسپی کے  اتنی شاہ خرچیاں بھی کوئی کوئی ہی کرتا ہے۔
 بہر کیف وقت گزاری کے لئے میڈیا کے یہ مشاغل  واقعی بہت اچھے ہیں اور اس ضمن میں میڈیا کی کارکردگی بھی لائقِ صد ستائش ہے۔ لیکن  کچھ  دیر سستا لینے کے بعد  میڈیا کو پھر سے  کمر باندھنی ہوگی تاکہ  عوامی مسائل کی نمائندگی کا فریضہ بہتر سے بہتر طور پر ادا کیا جاسکے کہ یہی حالات کا اولین تقاضہ بھی ہے۔



اپریل 09, 2010

 پاکستان, پروین شاکر, ذرائع ابلاغ, سیاست 
آگہی کا عذاب


نیوز چینلز کی آمد سے پہلے کسی  کو ورغلانا اتنا آسان کام نہیں تھا۔ زرا کسی کو "اُس کے فائدے" کی بات بتادو تو وہ صاحب  ہتھے سے اُکھڑ جاتے اور اول فول بکنے لگتے ۔ ہاں جو لوگ "کچھ" سمجھدار ہوتے وہ وقتی سمجھداری کا مظاہرہ ضرور کرتے اور آپ کی بات کو سمجھنے کی کوشش بھی کرتے اور اُس پر عمل کی سعی بھی لیکن نتیجہ وہی ڈھاک کے تین پات۔ زرا کسی نے آپ کے "معمول " سے استفسار کر لیا کہ یہ پٹی آپ کو کس نے پڑھائی ہے سب کچھ فر فر بتا دیتے اور آپ کا نام تو گویا نوکِ زبان پر ہی ہوتا ۔ نتیجہ وہی جو اس طرح کے معاملات میں ہوتا ہے یعنی تعلقات کی خرابی۔
اس کے برعکس جب سے نیوز چینلز نے یلغار کی ہے سب کچھ بدل گیا ہے۔ اب نیوز چینلز والے سارا سارا دن لوگوں کو "پٹیاں پڑھاتے *" رہتے ہیں اور لوگ ناصرف وہ پٹیاں تن من دھن سے  پڑھتے ہیں بلکہ من و عن ایمان بھی لے آتے ہیں۔ یہ پٹیاں خبروں کی فوری  ترسیل کا کام کرتی ہیں لیکن یہ صرف خبروں کی ہی محتاج نہیں ہوتی اور خبروں کے علاوہ بھی اپنے اندر ایک جہانِ معنی رکھتی ہیں۔
نیوز چینلز کی یہ پٹیاں خبروں کی اہمیت اور پروپیگنڈا کی کیفیت کے اعتبار سے اپنی رنگت بدلتی رہتی ہیں اور  درجہ شرارت کے حساب سے کبھی سبز، کبھی نیلی اور اکثر شدتِ جذبات سے سُرخ رہتی ہیں۔ یہ پٹیاں اپنی مدد آپ کے تحت ناظرین کی توجہ اپنی جانب مبذول کروانا جانتی ہیں ۔ آپ کیسا ہی دلچسپ پروگرام دیکھ رہے ہوں پٹیاں بھی آپ کی توجہ اور دلچسپی میں سے اپنا خراج لیتی رہتی ہیں۔
ان پٹیوں میں اکثر باتیں سمجھ سے بالا تر ہوتی ہیں لیکن کچھ فوراً ہی سمجھ آجاتی ہیں  پر افسوس کہ  جو باتیں  فوراً سمجھ آجائیں دوسرے دن  اُن کی تردید آجاتی ہے ۔ مثلاً آج وزیرِ اعظم صاحب کا یہ بیان کہ حکومت کوئی بھی غیر قانونی کام نہیں کرے گی "جو" بھی ہوگا وہ اپوزیشن کو اعتماد میں لے کر کیا جائے گا۔ اب اس میں سے ہم جو بات سمجھے ہیں کل اُس کی تردید آجائے گی اور وزیرِ اعظم صاحب کہیں گے کہ اُن کے بیان کو سیاق و سباق سے ہٹ کر سمجھا گیا ہے۔
ہمارے وزرا  صاحبان الفاظ کا چناؤ کچھ اس طرح سے کرتے ہیں کہ سمجھو تو بہت کچھ اور نہ سمجھو تو کچھ بھی نہیں  یعنی  سانپ بھی بچ جائے اور لاٹھی بھی ٹوٹ جائے۔
کبھی کبھی خیال آتا ہے کہ ان نیوز چینلز کا  آخر مقصد کیا ہے اور انہوں  نے آکر کون سی نئی بات بتائی۔ مثلاً یہ لوگ کہتے ہیں کہ حکومت کے سارے وزیر اور مشیر چور معاف کیجے گا بدعنوان ہیں یا یہ کہ پولیس بے گناہ لوگوں پہ تشدد کرتی ہے یا پھر یہ کہ  آئی ایم ایف سے لیا جانے والا سارا قرضہ عوام کو اپنی خون پسینے کی کمائی سے چکانا پڑے گا  یہ سب باتیں تو ہمیں پہلے سے پتہ ہیں پھر ان نیوز چینلز کا کیا مصرف ہے سوائے اس کے کہ روزانہ کسی نہ کسی پروگرام میں دو مخالف جماعتوں کے حاشیہ برداروں  کو مرغوں کی طرح  لڑنے کے لئے چھوڑ دیا جاتا ہے   ۔ یہ  مرغے  غالب کے اس فرمان  پر کامل یقین رکھتے ہیں کہ" لطافت بے کثافت جلوہ پیدا کر نہیں سکتی" اور  حقِ نمک ادا کرتے ہوئے اپنے مخالف  کو  زیر کرنے کے لئے اس حد تک چلے جاتے ہیں کہ چوپائے بھی شرمسار ہو کر ان مرغوں کے  حق میں دستبردار ہو جاتے ہیں۔
ہاں البتہ کچھ کچھ نیوز سٹوریز کی اُٹھان دیکھ کر یہ شعر ضرور یاد آتا ہے ۔
جب تک کہ نہ دیکھا تھا قدِ یار کا عالم
میں معتقدِ فتنۂ محشر نہ ہوا تھا
غالب
اور اس طرح کی کارکردگی کی داد نہ دینا  یقیناً  بڑی   بے انصافی کی بات ہے۔
* News Ticker



مارچ 29, 2010

 سیاست, طنز و مزاح, میری تحریریں 
قصّہ ایک بسنت کا ۔ ۔ ۔


قصہ ایک بسنت کا
پتنگیں لوٹنے والوں کو کیا معلوم کس کے ہاتھ کا مانجھا کھرا تھا اور کس کی 
ڈور ہلکی تھی
اُنھیں اس سے غرض کیا پینچ پڑتے وقت کن ہاتھوں میں لرزہ آگیا تھا
اور کس کی کھینچ اچھی تھی؟
ہوا کس  کی طرف تھی، کونسی پالی کی بیری تھی؟
پتنگیں لُوٹنے والوں کو کیا معلوم؟
اُنھیں تو بس بسنت آتے ہی اپنی اپنی ڈانگیں  لے کے میدانوں میں آنا ہے
گلی کوچوں میں کانٹی مارنی ہے پتنگیں لُوٹنا ہے لُوٹ کے جوہر دکھانا ہے
پتنگیں  لُوٹنے والوں کو کیا معلوم  کس کے ہاتھ کا  مانجھا کھرا تھا
اور کس کی ڈور ہلکی تھی؟
افتخار عارف



مارچ 25, 2010

 افتخار عارف, بسنت, منتخب کلام, نظم 
جو ذرا ہنس کے ملے ۔۔۔۔


آج کل ایک
 ٹیلی کام کمپنی
 کو  پاکستان کے مستقبل کی فکر لاحق ہوگئی ہے اور وہ ہر  ایرے غیرے   سے پوچھتے پھر رہے ہیں کہ  پاکستان کا مستقبل کیسا ہوگا۔  ایرے غیرے  اس لئے کہ یہ وہ لوگ ہیں جن کو خود اِن کے منتخب نمائندے نہیں پوچھتے  ۔ جن سے کوئی یہ نہیں پوچھتا کہ پٹرول  کے نرخ بڑھا دیئے جا ئیں  یا  بجلی پر سے سبسڈی (جو کبھی دی ہی نہیں گئی) گھٹا دی جائے۔  جو اپنا ووٹ کاسٹ کرنے جائیں تو  اُن کا بیلیٹ پیپر ایک مُسکراہٹ اور اس جملے کے ساتھ  کے ساتھ لے لیا جاتا ہے کہ آپ فکر مت کیجے آپ کا ووٹ کاسٹ ہو جائے گا۔ پھر  ایسے میں یہ بات تو خوشی کی ہی ہے کہ  کسی کو پاکستان کے مستقبل کا خیال آہی گیا ہے اور تو اور  ایرے غیرے لوگوں کو حقِ رائے دہی بھی حاصل ہورہا ہے۔
اس پر شاید کچھ وہمی لوگ یہ خیال کریں  کہ یہ  سب کچھ کرکے  کمپنی   یقیناً کچھ تجارتی مقاصد حاصل کرنا چاہتی ہوگی  یا یہ پھر یہ لوگ  اپنی کسی نئی پروڈکٹس کے اجرا سے پہلے کوئی مارکیٹ  ریسرچ کر رہے ہوں گے لیکن ہم  ایسا نہیں سوچتے  بلکہ ہمارا تو حال   بقول احمد ندیم قاسمی   یہ ہے کہ
کس قدر قحطِ وفا ہے مری دُنیا میں ندیم
جو ذرا ہنس کے ملے اُس کو مسیحا سمجھوں
سو ہم بھی ہر اُس شخص کے پیچھے ہو جاتے ہیں جو جھوٹے منہ ہی سہی کوئی  اچھی بات کرتا ہے یا کم از کم  اس بارے میں سوچنے کی دعوت ہی دیتا ہے۔  رہی بات پاکستان کی تو پاکستان بڑا ہی عجیب ملک ہے  شاید اسی لئے اسے مملکتِ خداداد کہا جاتا ہے کہ  اسے خدا ہی چلا رہا ہے ورنہ  پاکستان کے حصے میں دوست بہت کم اور دشمن  بہت زیادہ  آئے ہیں اور جو دوست ہیں وہ بھی زیادہ تر نادان دوست ہیں سو جی کا جنجال ہیں۔ پھر ایسے میں پاکستان کے مستقبل کے  بارے میں کیا کہا جا سکتا ہے   سوائے اس  گھسے پٹے شعر  کے کہ
مدعی لاکھ بُرا چاہے تو کیا ہوتا ہے 
وہی ہوتا ہے  جو منظورِ خدا ہوتا ہے
اور رہ گئی اُنہیں   آئیڈیاز  (خیالات یا شاید تجاویز )دینے کی بات ! تو  اگر ہمارے پاس اتنے ہی آئیڈیاز   ہوتے  تو ہمارے بلاگ پر ہر دوسرے دن ایک نئی تحریر  ضرور نظر آتی، اب شاید کچھ لوگ یہ سمجھیں کہ  ہمارے پاس آئیڈیاز کی کمی ہے تو ہم اُنہیں ایسا سمجھنے نہیں دیں گے اور جھٹ سے صفائی پیش کریں گے کہ ایسا کچھ نہیں  بس ذرا وقت نہیں  ملتا۔



مارچ 20, 2010

 پاکستان, پاکستان کا مستقبل, میری تحریریں 
غزل


کوئی مہرباں نہیں ساتھ میں، کوئی ہاتھ بھی نہیں ہات میں
ہیں اداسیاں مری منتظر سبھی راستوں میں جِہات میں
ہے خبر مجھے کہ یہ تم نہیں، کسی اجنبی کو بھی کیا پڑی
سبھی آشنا بھی ہیں روبرو، تو یہ کون ہے مری گھات میں
یہ اداسیوں کا جو رنگ ہے، کوئی ہو نہ ہو مرے سنگ ہے
مرے شعر میں، مری بات میں، مری عادتوں میں، صفات میں
کریں اعتبار کسی پہ کیا کہ یہ شہر شہرِ نفاق ہے
جہاں مسکراتے ہیں لب کہیں، وہیں طنز ہے کسی بات میں
چلو یہ بھی مانا اے ہمنوا کہ تغیّرات کے ماسوا
نہیں مستقل کوئی شے یہاں، تو یہ ہجر کیوں ہے ثبات میں
مری دسترس میں بھی کچھ نہیں ، نہیں تیرے بس میں بھی کچھ نہیں
میں اسیرِ کاکلِ عشق ہوں، مجھے کیا ملے گا نجات میں
محمد احمدؔ



مارچ 08, 2010

 رعنائیِ خیال, شاعری, غزل, محمد احمد, میری شاعری, shairy, urdu shairy 
باقی سب افسانے ہیں


باکسنگ کا مقابلہ زور و شور سے جاری تھا۔ تماشائیوں میں بھی کافی گرم جوشی پائی جاتی تھی ۔ ایک صاحب کچھ زیادہ ہی پرجوش نظر آرہے تھے اور بار بار کہہ رہے تھے۔
مارو ! اور مارو ! دانت توڑ دو اس کے!
ساتھ ہی بیٹھے ایک صاحب نے پوچھا" کیا آپ بھی باکسر ہیں؟"
جواب ملا "نہیں میں ڈینٹسٹ (دانتوں کا معالج)ہوں"۔
یہ تو خیر ایک لطیفہ تھا لیکن روزگار کے مواقع تلاش کرنا  اور اُس کے لئے کوششیں کرنا  تو سب کا حق ہے۔ یہ کوششیں اُس وقت تیز تر کرنی پڑتی ہیں جب  کوئی آپ کے پیٹ پر لات مار دے۔
چلئے صاف صاف بات کرتے ہیں اور بات ہے قومی مفاہمتی آرڈیننس کی۔ یہ اُس وقت کی بات ہے جب ہمارے سابق صدر صاحب کی کُرسی ڈگمگا رہی تھی کیونکہ انہوں نے خود ہی اس کُرسی کے دو پائے بُری طرح سے ہلا دیئے تھے ایسے میں اُن کی نظر  بد عنوانیوں کی غلاظت میں سر سے پاؤں تک  سنے ہوئے  روتے بلکتے سیاست دانوں پر پڑی۔  ڈوبتے کو تنکے کا سہارا کے مصداق  اُنہوں نے سیاست دانوں کو اے نہ رو (این  آر او ) کی لوری سُنائی اور سیاست دانوں کو سینکڑوں مقدمات  میں سے دودھ سے مکھی کی طرح نکال کر اپنے پاس رکھ لیا ۔صدر صاحب کیا چاہتے تھے یہ تو سب کو ہی پتہ ہے  لیکن اُن کے اس مفاہمتی آرڈینینس کی ہی کرامات ہیں کہ آج
جو رد ہوئے تھے جہاںمیں کئی صدی پہلے 
وہ لوگ ہم پہ مسلط ہیں اس زمانے میں
(جون ایلیا)
خیر بات ہو رہی تھی قومی مفاہمتی آرڈینینس کی تو اس بات پر تو کافی بحث ہوئی کہ اس مفاہمت سے کس کس کو کتنا فائدہ پہنچا لیکن یہ بات کسی نے بھی نہ سوچی کہ اس آرڈینینس کا سب سے زیادہ نقصان کس کو ہوا۔ یہ بات بھی  اب آہستہ آہستہ سمجھ آ رہی ہے۔ سوچنے کی بات ہے کہ بہ یک جنبشِ قلم  سینکڑوں ہزاروں  مقدمات ختم  ہونے سے سب سے  زیادہ اثر وکلا  اور اُن کے روزگار پر پڑا کہ جب مقدمات  سے ہی جان چھوٹ جائے  تو وکیلوں کے ناز نخرے کوئی کیوں  اُٹھائے۔
یہ کہنا تو خیر زیادتی ہوگا کہ اسی کارن وکلا نے اپنی تاریخ ساز تحریک چلائی لیکن اس  ایک بات سے اُنہیں اچھی خاصی تحریک ضرور ملی ہوگی کیونکہ وہ کیا کہا ہے کسی نے کہ
 "اپنی ذات سے عشق ہے سچاباقی سب افسانے ہیں
"۔
اعتزاز احسن کے معاملے میں  مجھے پپلز پارٹی پر بہت رشک آتا تھا کہ  اس پارٹی میں ایک ایسا شخص بھی ہے جو  اس قدر با وفا ہے  کہ بالکل متضاد موقف رکھتے ہوئے بھی پارٹی سے علیحدگی کے بارے میں سوچتا بھی نہیں ہے۔ حتیٰ کہ  جب پارٹی  از خود اُسے مرکزی مجلسِ شوریٰ سے الگ کردیتی ہے تب بھی یہ شخص ہے کہ پارٹی سے الگ نہیں ہوتا یعنی میں تو کمبل کو چھوڑتا ہوں کمبل مجھے نہیں چھوڑتا۔ اس اعتبار سے دیکھا جائے تو  اعتزاز صاحب  ہی  وہ برہمن قرار پائے ہیں جنہیں بلا شبہ کعبے میں گاڑا جانا  چاہیے (جلدی کوئی نہیں ہے)۔
بہرحال اب جبکہ این آر او   کا لحاف کھینچ لیا گیا ہے اور مقدمات کی یخ بستہ ہوائیں پھر سے چل پڑی ہیں قوی اُمید ہے کہ پپلز پارٹی اب اپنے وفا شعار  کمبل کو پھر سے گلے لگا لے گی ۔ شاید کمبل کو بھی اسی دن کا انتظار تھا کیونکہ  پھر وہی بات کہ
اپنی ذات سے عشق ہے سچا باقی سب افسانے ہیں



جنوری 21, 2010

 اعتزاز احسن, سیاست, قومی مفاہمتی آرڈینینس, کمبل, National Reconcilation Ordinance, NRO 
کراچی بلاگرز میٹ اپ اور ہماری تک بندی


بلاگرز ملاقات کے سلسے میں 
کتاب چہرہ
 پر بھائی مغل کا 
منظوم تبصرہ
 اچھا لگا جواباً ہم بھی کچھ اُسی رو میں بہہ گئے۔ آپ کے لئے یہاں پیش کر رہا ہوں۔ ملاحظہ کیجے
گو پہنچنے میں تھوڑی مشکل تھی
پھر بھی کیا خوب تھی یہ محفل بھی
دوست دیکھے ہوئے نہیں تھے پر
سب کو اندر سے جانتا تھا میں
کون کس طور، سوچتا کیا ہے
اور ردِ عمل میں کیسا ہے
کو ن غصے کا تیز ہے لیکن
دل میں جھانکو تو کتنا اچھا ہے
اجنبی لوگ، آشنا باتیں
ترش لہجے میں دلربا باتیں
بات میں چاشنی محبت کی
کیا ثمر دار تھی ضیافت بھی
باتوں باتوں میں ساری شام ہوئی
یہ ملاقات بھی تمام ہوئی



جنوری 19, 2010

 تک بندی 
انگریزی کا رعب


کرشن چندر
 کی 
"ایک گدہے کی سرگزشت"
 سے اقتباس
ٹاؤن ہال  کے اندر گھستے ہی میں نے سوچا کہ اب کسی چھوٹے موٹے محرّر یا کلرک سے گفتگو  کرنے میں وقت خراب ہوگا، سیدھے چل کے میونسپلٹی کے چیئرمین سے مل لینا  چاہیے  اور اب کے رعب ڈالنے کے لئے انگریزی میں گفتگو کرنا ٹھیک رہے گا۔ یہ سوچ کر میں انکوائری میں گھس گیا اورکلرک سے بڑی  شستہ انگریزی میں گفتگو کرتے ہوئے پوچھا۔ "چیئرمین صاحب کا دفتر کدھر ہے."
انکوائری کا کلرک ایک گدھے کو انگریزی میں کلام کرتے ہوئے  دیکھ کر بھونچکا رہ گیا۔ فوراً اپنی سیٹ سے اُٹھ کھڑا  ہوا ، اور بڑےمؤدب لہجے میں بولا " حضور پندرہ نمبر کا کمرہ ہے۔ اُدھر لفٹ سے چلے جائیے۔"
اُس نے چپراسی کو میرے ساتھ کردیا چپراسی نے مجھے حیرت سے دیکھا تو سہی ۔ مگر خاموش رہا۔ چپراسی نے مجھے لفٹ مین کے حوالے کیا ۔ لفٹ مین نے بے حد مؤدب انداز میں لفٹ کا دروازہ کھولا۔ میں نے لفٹ میں داخل ہوتےہی  دیکھا۔ لفٹ کے اندر لکھا تھا "چھ آدمیوں کے لئے"لیکن اس وقت میں اکیلا سفر کر رہا تھا ۔ لفٹ مین نے باقی آدمیوں کو باہر ہی روک دیا ۔ زندگی میں پہلی بار احساس ہوا کہ ایک گدھا برابر ہے چھ آدمیوں کے ۔ لفٹ مین نے اُوپر جا کے لفٹ روکی ۔ میں سیدھا دُلکی چلتا ہوا چیئرمین کے دفتر کے باہر پہنچ گیا اور باہر چپراسی سے بڑی بارعب آواز میں کہا "صاحب سے کہو مسٹر ڈنکی آف بارہ بنکی تشریف لائے ہیں۔"
چپراسی کا  اشارہ پاتے ہی میں کمرے کے اندر چلا گیا اور زور سے "گُڈ مارننگ" داغ دی۔ مجھے ڈر تھا کہیں ہندوستانی زبان میں بات کردی تو بالکل ہی گدھا سمجھ  لیا جاؤں۔ دہلی کے دفتروں کے قلیل سےتجربے نے یہ بات میرے ذہن نشین  کرادی تھی کہ انگریزوں کے چلے جانے کے بعد بھی انگریزی  کا راج ہے۔ آپ جب تک اُردو یا ہندی میں گفتگو کرتے رہیں دفتری لوگ متوجہ ہی نہیں ہوں گے  لیکن جونہی ذرا انگریزی میں دانت دکھائے فوراً  پلٹ کر آپ کی بات سُنیں گے جیسے آپ سیدھے ان کے ننھیال سے چلے آرہے ہوں، اور بات سُنتے وقت ایسی خوبصورت مسکراہٹ ان کے چہرے پر ہوگی ۔ جیسے کام آپ کو اُن سے نہیں، انہیں آپ سے ہو۔



جنوری 15, 2010

 اقتباسات, انگریزی زبان, ایک گدھے کی سرگزشت, طنز و مزاح, کرشن چندر, گدھے 
زمانہ گوش بر آواز ہے تری خاطر


اکبر حمیدی کی خوبصورت غزل آپ کے نام
گنوا نہ آبِ گہر، یار آبدیدہ مرے
بہار آئے گی نخلِ خزاں رسیدہ مرے
زوال کی ہے علامت،  عروج ظلمت کا
حصارِ غم سے نکل ، مہر شب گزیدہ مرے
فضا میں تھام لے اُس کے گلاب ہاتھوں کو
ہوائے شوق میں اُٹھ  دست نا رسیدہ مرے
زمانہ گوش بر آواز ہے تری خاطر
یہ ترا عہد ہے، اے حرف نا شنیدہ مرے
برنگِ حرف غلط ہیں یہ سر کشیدہ  تمام
تمھیں تو نقشِ ابد ہو، سرِ خمیدہ مرے
قریب ہے وہ زمانہ کہ ظالموں کے خلاف
علم بنیں گے ترے، دامنِ دریدہ مرے
مجھے یقین ہے روئے زمین کو اکبر
چمن بنائیں گے گلہائے نودمیدہ مرے
اکبر حمیدی



جنوری 12, 2010

 اکبر حمیدی, شاعری, غزل, منتخب کلام 
اعتدال اور انصاف کی راہ


آج  کل انتہا پسندی کی اصطلاح بہت عام ہے ہونی بھی چاہیے کہ ہم سب ہی اس کا شکار ہیں اور سخت اذیت  اور اضطراب  میں مبتلا ہیں۔ انتہا پسندی کی اور جو بھی وجوہات ہوں لیکن بنیادی وجہ ہمارے ملک میں تعلیم و تربیت کی سہولتوں کا فقدان ہے۔ سب کے لئے عمدہ، اعلیٰ اور یکساں تعلیم ہمارے اربابِ اختیار کی ترجیحات میں کبھی رہی ہی  نہیں ( وسائل کا معاملہ ثانوی ہے)۔ شاید یہی وجہ ہے کہ   جو علاقے جتنے زیادہ  پسماندہ ہیں اُتنے ہی انتہا پسندی کی آماجگاہ  بنے ہوئے ہیں اور ہمارا اجتماعی شعور اب بھی اتنا پست ہے کہ ہم صحیح اور غلط کی تمیز نہیں کر پاتے۔
قطعہ نظر ان سب باتوں کے  میں آج  جس انتہا پسندی کی بات کرنا چاہ رہا ہوں وہ ہمارے رویّوں کی انتہا پسندی ہے اگر ہم اپنے رویّوں پر غور کریں تو ہم سب ہی کہیں نہ کہیں انتہا پسند واقع ہوئے ہیں۔ شاید آپ کو یہ سن کر حیرت بھی ہو کیونکہ  ہم میں سے کوئی بھی یہ نہیں چاہتا  کہ اُسے انتہا پسندوں کی فہرست میں گنا جائے۔ لیکن زیادہ اہم بات یہ ہے کہ  کیا ہم واقعی ایسا چاہتے ہیں۔
چلئے اس بحث کا آغاز "بحث" ہی سے کرتے ہیں۔ ہم میں سے کتنے لوگ ہیں جو بحث کے آغاز پر یہ سوچتے ہیں کہ زیرِ  بحث معاملے میں اُن کا موقف  بھی غلط ہو سکتا ہے اور اگر کوئی شخص اُنہیں مناسب اور مستند دلائل دے تو وہ قائل بھی ہو سکتے ہیں۔ شاید ایسے لوگ ایک فیصد بھی نہ ہوں۔ اس کے برعکس جب ہم بحث کا آغاز کرتے ہیں تو ہمارے ذہن میں اس کے سوا کوئی مقصد نہیں ہوتا کہ ہم اپنے دلائل سے سامنے والے کو لاجواب کردیں اور اُسے ہمارا موقف مانتے ہی بنے ۔ شاید ہم سب  یہی سوچتے ہیں کہ ہم تو حق پر ہیں اور سامنے والا غلط تو پھر اُسے ہی ماننا چاہیے ہم کیونکر حق سے روگردانی کے مرتکب ہوں۔ یہی وہ وجہ ہے کہ صحت مند بحث کا آغاز ہو ہی نہیں پاتا اور ہم دلائل سے طعن و دشنام اور پھر کفر و باطل کے فتووں پر اُتر آتے ہیں۔
یہ ہمیں لوگ ہیں جو بحث مذہبی ہو تو  اپنے مخالف  کو کافر اور زندیق سے کم درجہ دینے پر راضی نہیں ہوتے اور اگر بات سیاسی نوعیت کی ہو تو فریقِ مخالف کو ملک دشمن ، امریکہ کا یار اور یہودیوں  اور را  کا ایجنٹ بنانے میں دیر نہیں کرتے ۔  سیکولر طبقہ کسی بھی مذہبی سوچ رکھنے والے کو طالبان جیسے سفاک لوگوں سے ملانے سے گریز نہیں کرتا  اور مذہبی طبقہ ہر لبرل اور آزاد  سوچ رکھنے والے کو سیکولر، سوشلسٹ اور دہریا قرار دینے میں ہی اپنی جیت سمجھتا ہے۔
سیاسی عقیدت مندی میں ہم صحیح کو غلط اور غلط کو صحیح قرار دینے کے لئے ایڑی چوٹی کا زور لگا دیتے  ہیں۔ ہم اپنے ممدوح کی اچھی باتوں کا تو پروپیگنڈا کرتے ہی ہیں بری باتوں کا بھی پوری شد ومد سے دفاع کرتے ہیں۔ رہے ہمارے سیاسی حریف تو اُن کے ہر اقدام کو غلط اور ملک دشمنی قرار دے دینا ہمارے لئے کون سا مشکل ہے۔ مذہبی عقیدت مندی کو تو جانے ہی دیجیے۔
شاعری کو لے لیجے۔ ہمارا شاعر اپنی شاعری میں انوکھا پن اور شدتِ اظہار کے لئے خدا سے جا اُلجھتا ہے اور گستاخی کو گستاخی بھی نہیں سمجھتا ۔  فلمی گیتوں کو تو چھوڑ ہی دیجے کہ اُن کی تو کوئی حد ہی متعین نہیں ہے۔ یہی شاعر جب نعت لکھتا ہے تو نبی کی ذات کو خدا سے جا ملاتا ہے  اور اسے اس بات کا احساس تک نہیں ہو پاتا۔
یہی حد سے بڑھی ہوئی خوش اعتقادی لوگوں کو نام نہاد پیر وں فقیروں کے در کا گدا بنا دیتی ہے اور وہ اپنے جیسے محتاج لوگوں سے ہی حاجت روی اور مشکل کشائی کی اُمید کرنے لگتے ہیں  اور اللہ رب العزت  کی ذاتِ عظیم کو بھلا بیٹھتے ہیں کہ جس کے خزانوں میں کوئی کمی نہیں اورجو  واقعتا دینے والا اور مشکل کشائی کرنے والا ہے۔
ان چند مثالوں کے علاوہ بھی اس طرح کے  بہت سے مظاہر ہمارے ارد گرد ہی نظر آتے ہیں بس شرط  آنکھیں کھلی رکھنے کی ہے۔ انتہا پسندی کے سب سے زیادہ نقصانات ہماری ذات ہی کو پہنچتے ہیں کہ ہم اس وجہ سے بہت سے دوستوں کو کھو دیتے ہیں اور بغض اور نفرت جیسے منفی رویوں  میں گھر کر اپنا بھی دن  رات کا سکون غارت کر بیٹھتے اور دوسروں کے لئے بھی تکلیف کا باعث بنتے ہیں۔
ان سب معاملات سے بچنے کا ایک ہی آسان سا نسخہ ہے اور وہ ہے اعتدال اور انصاف کی راہ ۔ اگر ہم  صرف اتنا  سا خیال رکھیں  کہ ہم کسی کی دوستی اور دشمنی میں اتنے آگے نہ نکل جائیں کہ انصاف کا دامن ہی ہاتھ سے چھوٹ جائے  تو بہت سے لا یعنی مباحث جنم ہی نہ لیں اور نہ ہی دوستوں کے درمیان بے جا رنجشیں  اور دوریاں پیدا ہوں۔
خیالِ خاطر ِاحباب چاہیے ہردم
انیس ٹھیس نہ لگ جاے آبگینوں کو
کیا حرج ہے اگر ہم اپنے رویّوں پر نظرِ ثانی کرتے رہیں۔



جنوری 09, 2010

 اعتدال, انتہا پسندی, رویے, عدل و انصاف 
مجھ سے ناراض ہو تو ہو جاؤ


اچھی شاعری چاہے کسی بھی صنف میں ہو دل کو بھلی لگتی ہے کہ دل  سے جو بات نکلتی ہے اثر رکھتی ہے ۔ آج ایک خوبصورت نغمہ آپ سے شئر  کر رہا ہوں جو اچھی شاعری کی عمدہ مثال ہے ۔ اسے معروف  شاعر اور گیت نگار جاوید اختر نے لکھا ہے اور مشہور گلوکار سونو نگم نے بہت خوبصورتی کے ساتھ گایا ہے ۔ عین ممکن ہے کہ  آپ میں سے بہت سوں نے یہ گیت سنا ہوا بھی ہو۔
مجھ سے ناراض ہو تو ہو جاؤ
خود سے لیکن خفا خفا نہ رہو
مجھ سے تم دور جاؤ تو جاؤ
آپ اپنے سے تم جدا نہ رہو
مجھ پہ چاہے یقیں کرو نہ کرو
تم کو خود پر مگر یقین رہے
سر پہ ہو آسمان یا کہ نہ ہو
پیر کے نیچے یہ زمین رہے
مجھ کو تم بے وفا کہو تو کہو
تم مگر خود سے بے وفا نہ رہو
آؤ اک بات میں کہوں تم سے
جانے پھر کوئی یہ کہے نہ کہے
تم کو اپنی تلاش کرنی ہے 
ہمسفر کوئی بھی رہے نہ رہے
تم کو اپنے سہارے جینا ہے
ڈھونڈتی کوئی آسرا نہ رہو
مجھ سے ناراض ہو تو ہو جاؤ
خود سے لیکن خفا خفا نہ رہو
مجھ سے تم دور جاؤ تو جاؤ
آپ اپنے سے تم جدا نہ رہو
جاوید اختر
ویسے اگر آپ کو موسیقی سے شغف ہو اور آپ یہ گیت سننا چاہیں تو اسے 
یہاں
 سے ڈاؤنلوڈ بھی کیا جا سکتا ہے۔



جنوری 06, 2010

 جاوید اختر, سونو نگم, مجھ سے ناراض ہو تو ہو جاؤ 
دسمبر اور شاعری




عیسویں کیلنڈر  کا بارہواں مہینہ  دسمبر ہے۔  دسمبر اپنے ساتھ جاڑے کی خنک شامیں، یخ بستہ ہوائیں اور بہت سی  دل کو گرما دینے والی یادیں لئے چلا آتا ہے۔ سال کا آخری مہینہ ہونے کے ناطے  دسمبر  ایک طرف  جدائی اور ہجر کا استعارہ ہے تو دوسری جانب   نئے آنے والے  سال کی  اُمید بھی۔  شاید اسی  جذباتی وابستگی کے باعث  دسمبر کے مہینے کو شاعروں  کی  کچھ زیادہ ہی توجہ حاصل رہی  اور  کئی ایک شعرا نے  دسمبر کو اپنی شاعری میں جگہ دی ۔ ابرار الحق کا مشہور گیت دسمبر بھی اسی زمرے میں آتا ہے۔
شاعروں کے علاوہ  دسمبر کا مہینہ وزیرِ لوڈ شیڈنگ کا  بھی پسندیدہ مہینہ ہے اور وہ تمام وعدے  اور وعدہ خلافیوں کے لئے اسی متبرک مہینے کا ہی انتخاب کرتے  رہے ہیں۔ ان وعدوں کی ماری  عوام بھی لاشعوری طور پر دسمبر  کا انتظار کرتی رہتی ہے  لیکن  نو من تیل کی عدم دستیابی کے باعث رقص کا بھی کسی طور  اہتمام نہیں ہو پاتا ۔ پھر بھی  اپنی ہی دُھن کے پکے   وزیرِ موصوف عوام کو  اگلے دسمبر کے  سچے جھوٹے (سچے صرف محاورتاً لکھا ہے )  دلاسے دینے سے باز نہیں آتے۔
خیر اس سے پہلے  کہ  وزیرِ موصوف کا عتاب ہم پر بھی آجائے  ہم  اپنے موضوع  یعنی دسمبر اور شاعری کی طرف لوٹ آتے ہیں۔ دسمبر کے حوالے سے شاعری کے لئے جب میں نے  ویب سرچ  کی تو  اتنے سارے نتائج  سامنے آئے کہ محدود  وقت میں   اُن سب کو دیکھنا  بھی ممکن نہیں تھا  (بیشتر کلام غیر معیاری بھی ہے )۔ پھر بھی میں نے کچھ کلام  آپ کے ساتھ شئر کرنے کے لئے منتخب کیا ہے۔
سب سے پہلے 
دانیال طریر
 کا ایک خوبصورت شعر:




تیس دن تک اسی دیوار پہ لٹکے گا یہ عکس
ختم اک دن میں دسمبر نہیں ہونے والا






امجد اسلام امجد کی نظم  "آخری چند دن دسمبر کے"
آخری چند دن دسمبر کے 
ہر برس ہی گراں گزرتے ہیں
خواہشوں کے نگار خانے میں
کیسے کیسے گماں گزرتے ہیں
رفتگاں کےبکھرتے سالوں کی
ایک محفل سی دل میں سجتی ہے
فون کی ڈائری کے صفحوں سے
کتنے نمبر پکارتے ہیں مجھے
جن سے مربوط بے نوا گھنٹی
اب فقط میرے دل میں بجتی ہے
کس قدر پیارے پیارے ناموں پر
رینگتی بدنما لکیریں سی
میری آنکھوں میں پھیل جاتی ہیں
دوریاں دائرے بناتی ہیں
دھیان کی سیڑھیوں میں کیا کیا عکس
مشعلیں درد کی جلاتے ہیں
ایسے کاغذ پہ پھیل جاتے ہیں
حادثے کے مقام پر جیسے
خون کے سوکھے نشانوں پر
چاک کی لائنیں لگاتے ہیں
ہر دسمبر کے آخری دن میں
ہر برس کی طرح اب بھی
ڈائری ایک سوال کرتی ہے
کیا خبر اس برس کے آخر تک
میرے ان بے چراغ صفحوں سے
کتنے ہی نام کٹ گئے ہونگے
کتنے نمبر بکھر کے رستوں میں
گرد ماضی سے اٹ گئے ہونگے
خاک کی ڈھیریوں کے دامن میں
کتنے طوفان سمٹ گئے ہونگے
ہردسمبر میں سوچتا ہوں میں
ایک دن اس طرح بھی ہونا ہے
رنگ کو روشنی میں کھونا ہے
اپنے اپنے گھروں میں رکھی ہوئی
ڈائری ،دوست دیکھتے ہونگے
ان کی آنکھوں کے خاکدانوں میں
ایک صحرا سا پھیلتا ہوگا
اور کچھ بے نشاں صفحوں سے
نام میرا بھی
کٹ گیا ہوگا
(امجد اسلام امجد)
اور دسمبر کی ردیف میں ایک غزل




ہمارے حال پر رویا دسمبر
وہ دیکھو ٹوٹ کر برسا دسمبر
گزر جاتا ہے سارا سال یوں تو
نہیں کٹتا مگر تنہا دسمبر
بھلا بارش سے کیا سیراب ہوگا
تمھارے وصل کا پیاسا دسمبر
وہ کب بچھڑا، نہیں اب یاد لیکن
بس اتنا علم ہے کہ تھا دسمبر
یوں پلکیں بھیگتی رہتی ہیں جیسے
میری آنکھوں میں آ ٹھہرا دسمبر
جمع پونجی یہی ہے عمر بھر کی
میری تنہائی اور میرا دسمبر


اور اب کچھ متفرق اشعار 




تری یاد کی  برف باری کا موسم
سلگتا رہا دل کے اندر اکیلے
ارادہ تھا جی لوں گا تجھ سے بچھڑ کر
گزرتا نہیں ہے دسمبر اکیلے
***********
کسی کو دیکھوں تو ماتھے پہ ماہ و سال ملیں
کہیں بکھرتی ہوئی دھول میں سوال ملیں
ذرا سی دیردسمبر کی دھوپ میں بیٹھیں
یہ فرصتیں ہمیں شاید نہ اگلے سال ملیں
***********
الاؤ بن کے دسمبر کی سرد راتوں میں
تیرا خیال میرے طاقچوں میں رہتا ہے
بچا کے خود کو گزرنا محال لگتا ہے
تمام شہر میرے راستوں میں رہتا ہے
***********
دسمبر کی سرد راتوں میں اک آتش داں کے پاس
گھنٹوں تنہا بیٹھنا، بجھتے  شرارے دیکھنا
جب کبھی فرصت ملے تو گوشہ تنہائی میں
یاد ماضی کے پرانے گوشوارے دیکھنا
**********
یہ سال بھی اداس رہا روٹھ کر گیا
تجھ سے ملے بغیر دسمبر گذر گیا
جو بات معتبر تھی،وہ سر سے گزر گئی
جو حرف سرسری تھا وہ دل میں اُتر گیا
********
وہ مجھ کو سونپ گیا فرقتیں دسمبر میں
درخت جاں پہ وہی سردیوں کا موسم ہے
*********
دسمبر کی شب آخر نہ پوچھو کس طرح گزری
یہی لگتا تھا ہر دم وہ ہمیں کچھ پھول بھیجے گا
**********


اور آخر میں پھر ایک نظم
محبت کے دسمبر میں
اچانک جیسے تپتا جون آیا ہے
تمہارا خط نہیں آیا نہ کوئی فون آیا ہے
تو کیا تم کھو گئے اجنبی چہروں کے جنگل میں
مسافر مل گیا کوئی ، کسی منزل کسی پل میں
عقیدت کے سنہرے پھول
چپکے سے کسی نے باندھ ڈالے آ کے آنچل میں
یکایک موڑ کوئی آگیا چاہت کی منزل میں
خیال وعدہء برباد بھی تم کو نہیں آیا
تو کیا ۔۔۔۔۔۔۔۔۔۔
میں یاد بھی تم کو نہیں آیا ؟
اسی سلسلے کا مزید کلام آپ 
اردو محفل
 میں 
یہاں
 دیکھ سکتے ہیں۔ زیادہ تر کلام کا انتخاب بھی
 اردو محفل
 کی ہی مرہونِ منت ہے  سو خاکسار اردو محفل کا شکر گزار ہے۔



دسمبر 31, 2009

 دسمبر, شاعری, غزل, نظم 
ہمارا معاشرہ اور انصاف کے تقاضے


جب میں تیسری جماعت میں تھا تو میرے  اردو نصاب میں ایک سبق  "انصاف "کے نام سے تھا۔ اس سبق میں ایک ایسے شخص کا  تذکرہ ہے جس نے  سرِ دربارخلیفہء وقت سے مالِ غنیمت میں ہاتھ آئے کپڑے   کی بابت استفسار کیا کہ خلیفہ نے اور لوگوں سے زیادہ  کپڑا کیوں لیا۔ اس اعتراض کے جواب میں خلیفہ نے بتایا  کہ کیونکہ اُس کا قد کچھ زیادہ ہے  اس لئے اُس کے حصے کا کپڑا اُس کی  پوشاک کے لئے ناکافی تھا سو اُس کے بیٹے نے اپنے حصے کا کپڑا بھی اُسے دے دیا۔ اس وضاحت کے بعد خلیفہ نے اُس شخص کی جرآت اور بے باکی  کی تعریف  بھی کی۔
میں سوچتا ہوں کہ اگر یہ واقعہ  آج کل کے دور میں پیش آتا تو سب سے پہلے تو اُس شخص کی  زبان بند کرنے کی دامے   درمے   سخنے کوشش کی جاتی ۔ اس کے باوجود بھی اگر یہ شخص باز نہیں آتا تو حاکمِ  وقت اسے  خلافت کے خلاف سازش قرار دیتا اور ساتھ ہی دشمنوں کو منہ توڑ جواب کی وعید بھی سُنائی جاتی۔ خلیفہ کے حواری مختلف  بیانات میں بار بار  خلیفہ سے اظہارِ یکجہتی کا اظہار کرتے نظر آتے  اور  اس بات کا اعادہ کرتے کہ  خلافت کی گاڑی کو پٹری سے اُتارنے  والوں کے ہاتھ کاٹ دیئے جائیں گے۔  نیز  گھنٹوں  کی تقاریر سننے کے بعد بھی اصل قصے کی سن گن تک  نہیں مل پاتی۔
آج کل آزاد عدلیہ کا بہت شہرہ ہے لیکن میں سمجھتا ہوں کہ انتظامیہ عدلیہ سے کہیں زیادہ آزاد ہے جو اس بات کی بھی مکلف نہیں کہ عدلیہ کے احکامات پر عمل درامد  کی کوشش ہی کرتی دکھائی دے ۔ پھر بھی یہ بات خوش آئند ہے کہ  حکومت  عدلیہ  کے فیصلوں پر(بظاہر ) اعتماد  کا اظہار کرتی ہے اور (مجبوراً) اُن فیصلوں  کا احترام بھی  کرتی ہے لیکن احترام کا یہ مطلب ہرگز نہیں ہے کہ حکومت ان فیصلوں پر عملدرامد کی پابندبھی  ہے۔
کہتے ہیں کہ کسی معاشرے میں اگر عدالتیں  اپنا  کا م بھرپورطریقے سے کر رہی ہوں اور  جرائم کی بیخ کنی ہاتھ کے ہاتھ ہوتی رہے تو معاشرے میں جرائم کا تناسب بہت کم ہو جاتا ہے لیکن  اس کے لئے  ضروری ہے کہ قانون سب کے لئے یکساں ہو اور اُس  پر عملدرامد بھی ہو۔ افسوس کہ ہمارا معاشرہ ابھی  اس منزل سے  بہت دور ہے کہ ہمارے ہاں بے شمار جرائم تو  درج ہی نہیں کرائے جاتے کہ اس کا فائدہ ہی کوئی  نہیں ۔  ہمارے  ہاں مظلوم کی داد رسی کرنے کے بجائے ساری تحقیقات کا رخ اُسی کی طرف موڑ دیا جاتا ہے اور اُس  کے جان و مال کو اس قدر نقصان پہچایا جاتا ہے کہ  جتنا  اصل معاملے میں بھی نہیں پہچتا پھر ایسے میں کوئی کیوں کر  ان اداروں پر اعتماد کرے گا۔
زنجیرِ عدل میں نے ہلائی نہ اس لئے
ہر جرم تیرے شہر میں دستور ہو گیا
اور پھر جس معاشرے میں "کُتے" کچرا چننے والے مفلوک الحال لوگوں  پر تو بھونک بھونک کر  گلا سُکھالیتے ہوں لیکن  نفیس کپڑوں میں ملبوس  لُٹیروں کے جوتے چاٹتے رہیں  وہاں انصاف کی توقع  رکھنا کہاں کی عقلمند ی ہے۔



دسمبر 26, 2009

 عدل و انصاف, معاشرہ 
چشمِ خوش خواب، فہمِ رسا چاہیے


 
غزل
چشمِ خوش خواب، فہمِ رسا چاہیے
اک دریچہ دُروں میں کھلا چاہیے
سر میں سودا بھی ہے، دل میں وحشت بھی ہے
رختِ صحرا نوردی کو کیا چاہیے
ہم ہی دیکھیں کہاں تک تجھے آئینے
اب تجھے بھی ہمیں دیکھنا چاہیے
عیب کیوں ہو گئے  میرے سارے ہُنر
اُن کو ساتھی نہیں ، ہمنوا چاہیے
منتظر ریت بھی، بادِ صر صر بھی ہے
بس تماشے کو اک نقشِ  پا  چاہیے
خامشی ایک دن مجھ سے کہنے لگی
کم سخن ہو بہت، بولنا چاہیے
میں نے سوچا ہے میں ہی وفا کیوں کروں
کیا مجھے اس طرح سوچنا چاہیے؟
محمد احمدؔ
 



نومبر 06, 2009

 چشمِ خوش خواب، فہمِ رسا چاہیے, غزل, محمد احمد, محمد احمد کی غزل, میری شاعری, shairy, urdu shairy 
کیا ستم ہے کہ ستمگر کو ستمگر نہ کہوں


ہونا تو یوں چاہیے کہ ہمارے نظریات ہماری سیاسی وابستگیاں متعین کریں لیکن ہمارے ہاں(زیادہ تر ) اس کے برعکس ہی  ہوتا ہے یعنی  ہماری سیاسی وابستگیاں ہمارے نظریات کا تعین کرتی نظر آتی ہیں۔ مثلاً  اگر آپ کسی خاص کمیونٹی کے فرد ہیں تو اُس کمیونٹی کے مفادات کا تحفظ کرنے والی  یا صرف اس بات کا دعویٰ کرنے والی جماعت آپ کی  جماعت ہے (ڈیفالٹ سیٹنگ )۔  اب یہ آپ کا  فرض ہے کہ آپ  اس جماعت کے ہر اچھے فعل کو بڑھا چڑھا کر بیان کریں  اور ہر قابلِ گرفت عمل کا دفاع کریں   لیکن  ویسا ہی  فعل  اگر  کوئی اور  جماعت انجام دے  تو  پھر   ۔۔۔۔۔  (آپ جانتے ہی ہیں)۔
پھر اگر  آپ  کی  جماعت اگر کسی اور جماعت کی حلیف ہے تو  اب حلیف  جماعت  یا شخصیت  کے لئے مذکورہ بالا خدمات انجام دینا بھی آپ  کا  اولین  فریضہ  ہے۔ کیوں ؟ صرف اس لئے کہ وہ آپ کی جماعت کی حلیف ہے اور  اُسے بھی  سات خون معاف  ہیں ۔(یہاں سات  کا ہندسہ یقیناً بہت کم  ہے)۔
بالفرض آپ   اس روایت  کے برخلاف چلتے ہیں  یعنی  آپ   جس کمیونٹی  یا جماعت سے وابستہ ہیں  اُس  کے کسی عمل پر تنقید کرنے  کی غلطی کر بیٹھتے ہیں ۔ اب  آپ کی خیر نہیں ! کیونکہ  اب   آپ غدار ہیں ، آپ دشمنوں سے ملے ہوئے ہیں اور آپ کھاتے کسی کا ہیں اور گاتے کسی کا  ۔ نتیجہ  اس کا یہ ہوگا کہ  آپ  کو اپنی سوچ پر ہی شک ہونے لگے گا   اور  پھر  آئندہ  آپ   اپنے  لیڈر حضرات کو اپنی سوچ پر پرکھنے کے بجائے  اپنی سوچ کو اُن کے افعال پر پرکھنا شروع کر دیں گے   اور جہاں  جہاں  آپ کو اپنی  سوچ  سے  ذرا  بھی غداری  کی بو آنے  لگے گی   آپ  توبہ توبہ کرتے ہوئے  فوراً  رجوع کر لیں گے ۔   یہی وہ  وحد عمل ہے کہ جس سے ایک بار  پھر سے آپ کا نام مخلص ساتھیوں کی   فہرست میں جگمگانے لگے گا  ورنہ  آپ  واقعی غدار ہیں۔
 
دل کی تاکید ہے ہر حال میں ہو پاس وفا
         کیا ستم ہے کہ ستمگر کو ستمگر نہ کہوں
                                                             داغ دہلوی
داغ دہلوی کے ساتھ تو چلیے  دل کا معاملہ تھا لیکن بحیثیت مجموعی کیا یہ طرزِ عمل کسی باشعور قوم  کی عکاسی کرتا ہے؟



اکتوبر 29, 2009

 رویے 
کوّوں کے کوسنے سے ڈھور نہیں مرا کرتے


"یہ کون ہیں ؟"
"یہ طوطے ہیں"
"ان میں کیا خوبی ہے؟ "
"یہ طوطا چشم ہوتے ہیں"
"تو ان میں ہاتھی کی آنکھ تو ہونے سے رہی؟ طوطے ہیں تو طوطا چشم ہی ہوں گے"
"میرا مطلب ہے کہ یہ بہت جلدی  آنکھیں پھیر لیتے ہیں۔ بڑے بے وفا ہوتے ہیں۔"
"اچھا! لیکن ایسی بھی کیا بے وفائی کرتے ہیں یہ؟"
"بس یہ ہوتے ہی بے وفا ہیں۔ آپ انہیں خوب کھلائیں پلائیں، محبت کے ساتھ رکھیں لیکن جس دن پنجرہ 
کھلا
 رہ گیا اُسی دن اُڑ جائیں گے اور پھر مُڑ کر بھی نہیں دیکھیں گے"
"اچھا! تو یہ اس لئے بے وفا ہیں کہ انہیں  غلامی کی زندگی پسند نہیں؟"
"اور یہ کون ہیں؟"
"یہ ! یہ کوّے ہیں"
"ان میں کیا خاص بات ہے "
"ان میں کوئی خاص بات نہیں ، سوائے اس کے کہ یہ ہنس کی چال چلتے ہیں اور اپنی چال بھی بھول جاتے ہیں"
"اچھا تو  ان کی مثال اُن مغرب زدہ لوگوں کی سی ہے جو انگریزی بولنے کی چاہ  میں اردو بھی بھول جاتے ہیں۔"
"بات  کچھ ایسی ہی ہے"
"کوّوں کو کوئی پنجرے میں بند نہیں کرتا ؟"
"نہیں بھائی یہ شور بہت مچاتے ہیں اس لئے کوئی انہیں بند کرنے کی جرات نہیں کرپاتا۔ "
"تو گویا  یہ بھی "گو امریکہ گو" کی رٹ لگاتے ہیں؟"
"ارے نہیں بھائی یہ تو بس اپنی "کائیں کائیں " کی ریاضت کرتے  ہیں ۔"
"یعنی فکر کی کوئی بات نہیں؟"
"نہیں بھائی فکر کی ہرگز کوئی بات نہیں۔ یوں بھی  کوّوں کے کوسنے سے ڈھور (جانور) نہیں مرا کرتے!"
"اور یہ کون ہیں ؟"
"یہ مرغے ہیں۔"
"یہ کس کام آتے ہیں؟"
"انہیں خوب کھلا پلا کر موٹا تازہ کیا جاتا ہے  پھر یہ  وقت پڑنے پر ذبح کردیئے جاتے ہیں اور اپنے آقاؤں کی ضیافت کا سبب بنتے ہیں۔"
"یہ یقیناً وفادار ہوتے ہوں گے جبھی یہ کہیں نہیں جاتے۔ "
"ان کی خوش خوراکی انہیں وفادار رکھتی ہے۔ "
"اچھا تو کیا یہ پارلیمنٹ ہاؤس ہے؟"
"نہیں بھائی! آپ کو غلط فہمی ہوئی ہے



اکتوبر 17, 2009

 طنز و مزاح, محمد احمد, میری تحریریں, نثر 
نہ گنواؤ ناوکِ نیم کش، دلِ ریزہ ریزہ گنوا دیا


غزل
نہ گنواؤ ناوکِ نیم کش، دلِ ریزہ ریزہ گنوا دیا
جو بچے ہیں سنگ سمیٹ لو، تنِ داغ داغ لُٹا دیا
مرے چارہ گرکو نوید ہو، صفِ دشمناں کو خبر کرو
و ہ جو قرض رکھتے تھے جان پر وہ حساب آج چکا دیا
کرو کج جبیں پہ سرِ کفن ، مرے قاتلوں کو گماں نہ ہو
کہ غرورِ عشق کا بانکپن ، پسِ مرگ ہم نے بھلا دیا
اُدھر ایک حرف کے کشتنی ، یہاں لاکھ عذر تھا گفتنی
جو کہا تو ہنس کے اُڑا دیا ، جو لکھا تو پڑھ کے مٹا دیا
جو رکے تو کوہِ گراں تھے ہم، جو چلے تو جاں سے گزر گئے
رہِ یار ہم نے قدم قدم تجھے یاد گار بنا دیا
فیض احمد فیض 



اکتوبر 01, 2009

 شاعری, غزل, فیض, فیض احمد فیض, منتخب کلام 
Not all SMS are "Waste of Time"


I asked myself how to handle life’s affairs?
My room gave me perfect answer:
Roof said: 
Aim high
Fan: 
Be Cool
Clock: 
Value time
Calendar: 
Be up to date
Wallet: 
Save now for future
Mirror: 
Observe yourself
Wall: 
Share other’s load
Window: 
Expand the vision
Floor: 
Always be down-to-earth.
Thanks to 
Mr. Khurram, Ahsan Library



ستمبر 30, 2009

 ایس ایم ایس, ایویں ای, گولہ گنڈا, متفرقات 
تمباکو نوشی صحت کے لئے مضر نہیں ہے؟ وزارتِ صحت؟


گذشتہ شام ہم ایک دوست کے ساتھ بیٹھے ‘انڈائریکٹ اسموکنگ’ کر رہے تھے کہ باتوں کے درمیان ہم سگریٹ کی ڈبیہ اُٹھا کے اُس کا (سگریٹ کی ڈبیہ  کا )ازسرِ نو جائزہ لینے لگے ۔ بڑی عجیب سی (شاید بُری لکھنا چاہیے تھا )عادت ہو چلی ہے کہ جب تک کسی چیز کا چاروں اور سے  اچھی طرح جائزہ نہیں لے لیتے ہمیں چین ہی نہیں آتا۔ خیر  ڈبیہ کی پُشت پر باریک حروف میں اردو میں لکھا تھا ‘تمباکو نوشی صحت کے لئے مضر ہے’ ۔ لیکن نہیں! اُس پر ایسا کچھ نہیں تھا بلکہ شاید ہم وہاں یہ عبارت دیکھنا چاہ رہے تھے جو ہمیں وہاں  نہیں ملی۔ ہمارے ایک دوست نے کہا تھا کہ ‘ہم وہی دیکھتے ہیں جو ہم دیکھنا چاہتے ہیں’ شاید میر صاحب نے بھی یہی سوچ کر کہا ہوگا کہ
؂               یہ توہم کا کارخانہ ہے
      یاں وہی ہے جو اعتبار کیا
لیکن ہمارا تجربہ تو  ہمیشہ اس کے برعکس ہی رہا ۔پھر بھی جتنے 
منہ
 کم از کم اُتنی باتیں تو ہونی ہی 
چاہیے
 سو  ‘ دُنیا کب  چپ رہتی ہے کہنے دو جو کہتی ہے ’۔
بہر حال سگریٹ کی ڈبیہ پر موجود عبارت کچھ یوں تھی۔
یہ پڑھ کر تو فوراً دل یہی چاہا کہ کاش ہم بھی بچے ہوتے  اور  اس ‘پروٹیکشن زون’ میں  ہی کہیں پائے جاتے ۔
بہر کیف  ہم نے  اس کا مطلب یہی لیا کہ یا تو  شاید‘ اب تمباکو نوشی  صحت کے لئے مضر نہیں  ہے’
یا آپڑی یہ شرم کے تکرار کیا کریں
(‘یاں’ کا نون غنہ ہم نے از خود حذف کردیا ہے اسے ٹائپو نہ سمجھا جائے)



ستمبر 28, 2009

 تمباکو نوشی, میری تحریریں, نثر, وزارتِ صحت 
وہ کہتے ہیں میں کتنا کم سخن ہوں


غزل
شکستہ پر ، شکستہ جان و تن ہوں
مگر پرواز میں اپنی مگن ہوں
خود اپنی دھوپ میں جلتا رہا ہوں
خود اپنی ذات پر سایہ فگن ہوں
میں دیواروں سے باتیں کر رہا ہوں
وہ کہتے ہیں میں کتنا کم سخن ہوں
وہ کب کا منزلوں کا ہو چکا ہے
میں جس کا منتظر ہوں خیمہ زن ہوں
بلا کی 
دھوپ
 نے چٹخا دیا ہے
میں جیسے کچی مٹی کا بدن ہوں
ستمگر ہو کہ بھی شکوہ کناں وہ
یہ میں ہوں کہ جبینِ بے شکن ہوں
یہ میں کیا ہو گیا ہوں تجھ سے مل کر
کہ خوشبو ہوں، ستارہ ہوں، پون ہوں
جنوں کی اک گرہ مجھ پر کھلی ہے
تو سرشاری کے خط پر گامزن ہوں
رہی ہجرت سدا منسوب مجھ سے
وطن میں ہو کے احمد بے وطن ہوں
محمد احمدؔ



ستمبر 04, 2009

 شاعری, غزل, محمد احمد, میری شاعری 
اُسے فرصت نہیں ملتی ۔ برائے ہفتہ بلاگستان یومِ مزاح


ایسا مہینے میں ایک آدھ بار تو ضرور ہی ہوتا ہے کہ ہمیں چاہتے ہوئے یا نہ چاہتے ہوئے اُن کے آگے سر جھکانا ہی پڑتا ہے پھر بھی موصوف ہماری اس سعادت مندی کو ہرگز خاطر میں نہیں لاتے بلکہ خاطر میں لانا تو ایک طرف جناب تو ہماری طرف دیکھنا بھی گوارا نہیں کرتے ۔ اس سے پہلے کے آپ کے ذہن میں ہمارے اور اُن کے بارے میں طرح طرح کے وسوسے سر اُٹھائیں ہم  آپ کو بتا ہی دیں کہ آج ہم اپنے زلف تراش کا رونا رو  رہے ہیں۔ زلف تراش کی ترکیب شاید آپ کو  اچھی نہ لگے یا پھر آپ کو اس میں تصنّعُ  کا  پہلو نظر آئے۔  لیکن کیا کیجے کہ اس مقام پر ہم بھی بے حد مجبور ہیں کہ یا تو  ’ ہئیر ڈریسر ‘ لکھ کرزبانِ غیر میں شرح ِ آرزو کے مجرم ٹھہریں یا ’حجام‘ جیسا کریہہ لفظ استعمال  کرکے  اپنے ہی  ہاتھوں ، مطلب اُن کے ہاتھوں اپنی حجامت کا بندوبست کریں۔ گو کہ ہم یہاں اسی واسطے آتے ہیں لیکن آپ تو جانتے ہیں کہ ہم   کس قسم کی حجامت کے ذکر ِ شر سے خوفزدہ   ہیں۔
یہاں آپ کو  شاید اتنی ہی اہمیت ملے جتنی زرداری  صاحب کو چائنہ  میں ملی، یا شاید اس سے تھوڑی سی زیادہ مل جائے ، لیکن اس سے زیادہ کی توقع مت رکھیے گا کہ نام تو موصوف کا  ’ویلہ ہیئر ڈریسر‘ ہے لیکن مجال ہے جو کبھی آپ کو ویلے(فارغ) نظر آئیں۔ آپ  جب بھی پہنچیں کوئی نہ کوئی اُن کے زیرِ عتاب نظر آئے گا ۔ اول تو آپ اُنہیں نظر ہی نہیں آئیں گے لیکن  اگر انہوں نے آپ کو دیکھ لیا تو پھر آپ کی  خیر نہیں فوراً   اُسترا  ہاتھ میں لئے  بیٹھنے کا اشارہ کریں گے ۔ اُن کے جان لیوا تیور اور اُسترے کی  چمک  دمک دیکھ کر  آپ چاہیں بھی تو یہ پوچھنے کی ہمت نہیں کر سکیں گے  کہ آپ کو  کب تک  اُن کے تختہٗ مشق  تک رسائی ہوسکے گی ۔ چار و نا چار انتظار گاہ یعنی  سہ افرادی  نشست  پر براجمان ہونے کے علاوہ آپ کے پاس  کوئی چارہ نہیں ، بشرط کہ  وہاں آپ کے لئے جگہ بھی  ہو۔
کہتے ہیں زبان بند رہے تو دماغ اچھی طرح کام کرتا ہے ، یہاں آپ کو بھی  اسی کلیہ  کا استعمال کرنا ہوگا۔ پہلے سے موجود انتظار کنندگان کی تعداد اور اُن کے تاثُرات سے آپ بخوبی اندازہ لگا لیں  گے کہ  آپ کو  کب تک  انتظار کی راہ  دیکھنی ہوگی۔  لیکن بے فکر رہیے انتظار کتنا ہی طویل کیوں نہ ہو یہاں آپ بیزار ہرگز نہیں ہوں گے۔ چائے کا کپ مکھیوں سمیت اُٹھا کے اُس کے نیچے سے آج کا تازہ اخبار نکال لیجیے ۔ ارے  رے رے ! ذرا  دھیان سے ۔کہیں چائے کی باقیات  آپ کو  بھی ’داغ تو اچھے ہوتے ہیں ‘  کا راگ الاپنے پر مجبور نہ کردے۔ بس یوں کیجیے ،  اخبار کو اس کے دائیں بائیں کونوں سے تھامیئے اور چائے کو کششِ ثقل کے حوالے کردیجیے۔ لیجیے جناب  اب آپ آرام سے بیٹھ کر اپنا فشارِ خون اپنی خودی سے  بھی بلند کرسکتے ہیں۔بس پڑھتے جائیں ، کوئی بات نہیں اگر آپ کی تیوریاں چڑھ جائیں یا کانوں سےدھواں نکلنا شروع ہو جائے۔  کوئی بات نہیں! جو دل میں آرہا ہے کہہ دیجیے ، پر دل میں ہی کہئے گا کہ آپ کے اخلاق کو آپ سے بہتر کوئی اور نہ  سمجھ سکے۔
 
اگر آپ پہلے سے بلند فشارِ خون جیسے مرض میں مبتلا ہیں تو پھرتا زہ اخبار آپ  کے لئے ہرگز موزوں  نہیں ۔ فکر نہ کیجیے، یہ لیجے ’اخبارِ جہاں‘  پڑھیئے، بالکل نیا ہے ابھی دو سال پہلے ہی ردی والے سے خریدا گیا ہے۔ کیا!  بیچ کا صفحہ غائب ہے، ارے نہیں ! ایسا نہیں ہے، بس ذرا سامنے دیکھیے ۔ جی آئینہ کے اُوپر ! جی بالکل! دوکان میں آتے ہی آپ بیچ کے صفحے کی زیارت بلکہ تفصیلی معائنہ کر چکے ہیں ۔  کوئی بات نہیں اس میں اور بھی بہت کچھ ہے ’تین عورتیں،تین۔۔۔۔‘  اچھا اچھا! آپ  ’کٹ پیس‘  تک پہنچ گئے ہیں۔ اچھا ہے ، ’کٹ پیس‘  اپنے گرد وپیش سے بےخبر رہنے کے لئے اچھی چیز ہے۔ لیکن  بہت زیادہ بے خبر بھی مت رہیے ۔ کم از کم اتنا ضرور یاد رکھیے گا کہ  آپ کے بعد کون کون آیا ہے   ورنہ اقربا پروری تو کہیں  بھی راہ نکال لیتی ہے۔
’ویلہ ہئیر ڈریسر ‘ کی انتظار گاہ  صرف دار المطالعہ ہی نہیں  درس گاہ بھی ہے ۔   وہ کیا کہا ہے کسی نے کہ ’سیانوں کے ساتھ ایک  گھنٹے کی ملاقات  دس مہینے کتابیں پڑھنے سے  بہتر ہے‘۔یہاں بھی آپ کو  ایسی ایسی گفتگو سُننے کو ملے گی کہ آپ دس مہینے تو کیا دس سال بھی کتابیں پڑھتے رہیں تو وہ سب کچھ نہیں سیکھ سکیں گے۔  لیکن ذرا دھیان رہے کہ یہ سب کچھ  آپ سیکھ تو سکتے ہیں پر کسی کو سکھانے کی کوشش مت کیجیے گا کہ یہ کام سیانوں کا ہے  اور وہ  اپنا کام خوب جانتے ہیں ۔
اب ذرا سنبھل  جائیں کہ آپ کی زلفِ دراز کی دست درازیوں  کو لگام دینے کا وقت آگیا ہے۔  یعنی اب جگر تھام کے  خود کو اُن کے حوالے کر دیجیے  بلکہ زیادہ بہتر ہو گا کہ اللہ کے حوالے کردیجیے کیونکہ عین ممکن ہے کہ زلف تراش کا تیز اور چمکدار اُسترا بھی یہی کچھ کرنا چاہے۔  زلف تراش کسی سے بات کرے یا نہ کرے لیکن اپنے فتراک کے نخچیر  (یہاں  مراد تختہٗ مشق تک پہنچ جانے والے سورما سے ہے ) سے ضرور ہم کلام رہتا ہے۔ ہم سے بھی مکالمہ رہا  اور کچھ یوں رہا۔
"ارے بھائی ! اس دفعہ بال کچھ زیاد ہی نہیں  بڑھ گئے آپ کے" پانی کی بوچھار کے ساتھ پوچھا گیا۔
"جی کچھ مصروفیت زیادہ رہی، ویسے پچھلی دفعہ سے آپ کے ریٹس (نرخ) بھی تو 
بڑھ
 گئے ہیں" باقی ماندہ جملہ دل میں کہا گیا۔
’دل میں جو بات ہے ، کہہ دو‘ اچانک کسی نے کیسٹ پلئر کھول دیا اور ایسا لگا  کہ شاید دل کا چور پکڑا گیا لیکن اگلا مصرع  اطمینان بخش رہا کہ  زبانِ افرنگ میں تھا اورسمجھ میں آگیا کہ نہیں سمجھ آئے گا۔
ابھی تک  قینچی ہوا میں چل رہی ہے ، شاید ہمیں ذہنی طور پر تیار کیا جا رہا ہے ۔ چمچماتا ہو ا اُستر ا  بھی آنکھوں کو  خیرہ کئے دے رہا ہے۔ اور ہم اپنے خطاہوتے ہوئے اوسان کی دھوپ چھاؤں میں آنکھیں پٹپٹارہے ہیں اور اس کار گزاری کی گاڑی کے جلدی سے گزر جانےکی دعامیں لگے ہیں  کہ اچانک سامنے نگاہ پڑتی ہے۔
"یہ صاحب کون ہیں جو مجھے احمقوں کی طرح  گھور رہے ہیں " ہم نے زلف تراش کو مخاطب کرکے سامنے اشارہ کیا۔
زلف تراش کے چہرے پرپہلے حیرانی اور پھر مسکراہٹ نے ڈیرہ جمالیا تاہم وہ اپنے کام میں مصروف رہا۔  اور  ہم آئینہ دیکھ اپنا سا منہ لے کر رہ گئے۔



اگست 24, 2009

 طنز و مزاح, محمد احمد, نثر 
حصہ (ایک سادہ سی نظم ) ۔       برائے یومِ تعلیم  ۔  ہفتہ بلاگستان


اظہارِ تاسف کے بہت سے مواقع ہماری زندگی میں آتے ہیں اوراکثر ہمیں اس بات کا ادراک بھی نہیں ہوتا کہ ہمارا لمحاتی اظہارِ رنج کسی کی محرومی پر ہے یا اپنی نا اہلی پر۔ یہاں کہیں کہیں امید کے موہوم ستارے موجود ہوتے ہیں جنہیں اپنائیت کا عدسہ لگائے بغیر دیکھنا ممکن نہیں ہوتا۔ عین ممکن ہے کہ جو بات کسی کے لئے نا ممکنات میں سے ہو ہمارے ذرائع اور وسائل کے لحاظ سے انتہائی معمولی ہو۔
اگر ہمارے ارد گرد پھیلے مناظرِ فطرت اور زندگی کی رنگا رنگی میں ہمارا بھرپور حصہ ہے تو پھر حسن و زندگی کے عدم توازن پر تشویش بھی ہمارا فرض ہے۔ اور یوں بھی خوابوں کے عکس میں تعبیروں کے رنگ بھرنے سے جو سرخوشی اور سرشاری نصیب ہوتی ہے وہ اور کسی طرح ممکن ہی نہیں۔ خواب ہمارے ہوں یا کسی اور کے خواب تو خواب ہی ہوتے ہیں۔
جاگتی آنکھوں کے کچے رنگوں سے گندھے ایک خواب کی کہانی (ایک سادہ سی نظم )پیشِ خدمت ہے ۔گر قبول افتد زہے عزّو شرف۔۔۔
کوئلے سے دیواریں کالی کرتا ہے
اس بچے کے پاس قلم نہ بستہ ہے
ایک کتاب چُرا لایا ہے آج بھی وہ
آج بھی سب سے چھپ کر اُس کو تکتا ہے
اُجلے پیراہن میں ہنستے بچوں کو
روز مدرسے جا کر دیکھا کرتا ہے
کیا میں بھی اک روز مدرسے جاؤں گا
روز سویرے اُٹھ کر سوچا کرتا ہے
آنکھوں میں قندیلیں جلتی رہتی ہیں
چہرے پر اک سایہ لرزاں رہتا ہے
جس قطرے کو ہوا اُڑائے پھرتی ہے
سیپ میں ہو تو موتی بھی ہو سکتا ہے
کوئلے سے لکھی تحریریں پوچھتی ہیں
اس بچے سے کس کا کیا کیا رشتہ ہے
مانا اپنے خوابوں میں وہ تنہا ہے
تعبیروں میں تو ہم سب کا حصّہ ہے
محمد احمدؔ
۔ یہ نظم اس سے پیشتر جنوری 2008 میں محفلِ سُخن میں بھی پیش کی جاچکی ہے
۔ لفظ "مدرسہ" کو غلط العام تلفظ پر باندھنے پر اہلِ فن سےمعذرت۔



اگست 19, 2009

 شاعری, محمد احمد, محمد احمد کی نظم, نظم 
ہمدرد ۔  ایک درد مند دل کا فسانہ


ہمدرد 
۔   
 ایک درد  مند دل کا فسانہ
یہ محض اتفاق ہی تھا کہ بس میں رش نہیں تھا ورنہ کراچی جیسے شہر میں اگر بس کے پائیدان پر بھی آپ کو جگہ مل جائے تواسے بڑی خوش بختی کی علامت سمجھا جاتا ہے۔ شاید دوپہر کے ساڑھے تین سے چار بجے کا وقت ہوگا عموماً اس وقت تک ٹریفک کا زیادہ بہاؤ رہائشی علاقوں سے تجارتی مراکز کی جانب ہوتا ہے اور شام میں یہ صورتِ حال بالکل برعکس ہوتی ہے غالباً یہی وجہ تھی کہ مجھے بس میں با آسانی 
نشست
 مل گئی تھی۔ دراصل آج شام کو ایک تقریب میں شرکت کرنی تھی جس کے لئے کچھ تیاری میری لاپرواہی کے نتیجے میں آخری دن تک چلی آئی تھی اسی لئے آج میں خلافِ معمول جلد ہی دفتر سے نکل آیا تھا ۔ اگر تقریب میں شرکت ضروری نہ ہوتی تو شاید یہی بات میرے لئے تقریب سے کنارہ کشی کا ایک اچھا بہانہ بھی بن سکتی تھی لیکن کیا کیا جائے کہ کچھ تعلقات ایسے ہوتے ہیں کہ جنہیں نبھانا ہی پڑتا ہے۔
بس سست رفتاری سے چل رہی تھی اورلوگ ذرا ذرا سے فاصلے پر بس میں سے چڑھ اور اُتر رہے تھے۔ بس میں دو رویہ نشستوں کا انتظام تھا۔ بیچ میں راہداری تھی جو رش کے اوقات میں مسافروں کے کھڑے ہونے کے کام آتی تھی۔ میں اپنے خیالات اور راستے کے مناظر کے مابین کہیں گم تھا کہ میری نشست کے متوازی
 نشست
 کے دونوں مُسافر ایک ساتھ اُتر گئے خیال آیا کہ کیوں نہ اس نشست پر پہنچ جاؤں،اِن  بسوں کی اکثر نشستیں تکلیف دہ ہی ہوا کرتی  ہیں اسی خیال سے مسافر خالی ہونے والی نشستو ں پر منتقل ہوتے رہتے ہیں کہ شاید اگلی نشست کچھ آرام دہ یا بہتر ہو۔ عموماً یہ بات تھکے ماندے مُسافروں کی خام خیالی ہی ہوتی ہے لیکن کیا کیا جائےکہ  اُمیدوں کا سہارا نہ ہو تو سفر اور بھی دشوار ہو جاتا ہے، بہرکیف  اس دفعہ بھی میں نے سوچنے میں بہت دیر لگا دی اور پچھلی نشست سے  ایک ادھیڑ عمر کا شخص ا س نشست پر آکر
 براجمان
 ہوگیا اُس کے ساتھ ایک دس بارہ سالہ لڑکا بھی تھا  یہ اتفاق ہی تھا کہ ادھیڑ عمر شخص جو شاید لڑکے کا باپ تھا کھڑکی  کی طرف بیٹھا تھا اور لڑکے نے  بغیرکسی احتجاج کے کھڑکی کی دوسری طرف والی نشست سنبھال لی تھی ورنہ اکثر اوقات بچے کھڑی کے ساتھ بیٹھنے کے لئے ہر ممکن حربہ استعمال  کرتے ہیں۔
میں بے خیالی میں لڑکے کا جائزہ لینے لگا ۔ وہ ملگجے سے رنگ کے کپڑوں میں ملبوس تھا جو کثرتِ استمال کے باعث اپنی اصلی رنگت اور پہچان کھو چکے تھے  اوراپنی  خستہ حالی کی زبانی غربت اور افلاس کی کی کہانی سنا رہے تھے۔ مجھے نہ جانے کیوں وہ بے حد بہت ملول  اور اُداس نظر آیا، آنکھوں میں زردیاں سمیٹے وہ اپنے دھیان میں نہ جانے کیا سوچ رہا تھا، پھر میری نظر اُس کے ہاتھ پر پڑی اس کے ہاتھ میں ایک پلاسٹک کی شفاف تھیلی تھی جس میں سُرخ رنگ کا محلول نظر آرہا تھا ۔ اب مجھے اندازہ ہوا کہ لڑکا بیمار تھا اور کسی سرکاری ڈسپنسری سے دوا کے نام پر سُرخ رنگ کا مکسچر لے کر آیا تھااُس کی آنکھوں کی گرد پڑے گہرے حلقےاس بات کی تصدیق کررہے تھے۔
مجھے وہ زمانہ یاد آیا جب اسی قسم کی دوا کے حصول کے لئے لوگ گھر وں سے استعمال شدہ بوتلیں لے کر جاتے تھے اوراُن میں سرکاری دوا خانوں سے اسی قسم کا 
سُرخ
 مکسچر لے آتے تھے پھر پلاسٹک کی تھیلیوں نے گھر سے بوتل لے جانے کا ٹنٹا تو ختم کردیالیکن سرخ رنگ کا یہ مکسچر کسی نہ کسی شکل میں  اب تک سرکاری اور نچلے درجے کے ہسپتالوں کی روایت کا حصہ ہے۔ نہ جانے کیا بات  تھی کہ اُس زمانے میں صرف یہ سُرخ دوا ہی مریض کو صحتیابی کا راستہ دکھا دیتی تھی لیکن  اب اس کی افادیت برائے نام ہی رہ گئی ہے بیشتر لوگ تو اسے پینے کی زحمت بھی گوارا نہیں کرتے۔ پھربھی غریب طبقہ جسے مہنگی دوائیں خریدنے کی توفیق میسّر نہیں اب تک اسی قسم کی  دوا ؤںمیں ہی شفا کےوسیلے تلاشا کرتا ہے۔
اُس بچے کی آنکھوں کی گہری اُداسی نہ جانے کیوں مجھے بہت اُداس کئے دے رہی تھی اور مجھےرہ رہ کر ملک کے اربابِ اختیار پر غصہ آرہا تھا کہ جن کی مفاد پرستی اور حوس نے اس ملک کی جڑیں کھوکھلی کردی تھیں ، "یہ کیسا ملک ہے کہ جہاں غریب کا کوئی پُرسانِ حال نہیں ہے اور امیر ! امیر اپنے پیسے کے بل بوتے پر جو چاہے کرتا رہے" کرب کی ایک لہر میرے اندر تک سرایت کرگئی۔
"یہ ملک صرف دولت مند طبقے کے لئے ہے اور  غریب آدمی یہاں سسک سسک کے مرنے کے لئے ہے ، پیسہ ہو تو ایک سے ایک معالج اور اعلٰی سے  اعلیٰ علاج 
میسّر
 ہے پیسہ نہ ہو تو  کوئی  آپ کو پوچھنے والا تک نہیں،غریب جیے یا مرے کسی کو  کوئی دلچسپی نہیں" سوچ سوچ کر میرا دل جل رہا تھا۔
پھر مجھے سرکاری ہسپتالوں کا حال یاد آیا جہاں اچھی دوائیں تو ڈسپنسری میں آنے سے پہلے ہی بک جایا کرتی ہیں اور جعلی دواؤں سے غریبوں کو بہلا دیا جاتا، شاید یہی وجہ تھی کہ لوگ سرکاری ہسپتالوں میں جانے سے کتراتے ہیں اورانجانے میں  معمولی امراض کو دائمی بنا لیتے ہیں۔  لیکن حکومتی اداروں اور اُن پر قابض لالچی بھیڑیوں کو اگر کسی بات سے دلچسپی ہے تو وہ صرف اُن کی اپنی ذات اور ذاتی مفاد ہے اُنہیں کسی اور بات سے کوئی  دلچسپی نہیں ۔ پھر ایسے میں عام آدمی سوائے کُڑھنے کے اور کربھی  کیا سکتا ہے،  مجھے اپنی بے بسی کااحساس ہونےلگا۔
بس آدھے سےزیادہ سفر طے کرچکی تھی کہ اچانک ڈرایئور نے بس کو سڑک کے ایک طرف روک  دیا، میں اپنے خیالات سے چونکا تو پتہ چلا کہ بس کا ایک ٹائر پنکچر ہوگیا ہے اور ڈرایئور اُسےاس جگہ جو نسبتاً کم رونق والی تھی تبدیل کرنا چاہتا تھا۔ مُسافر ڈرائیور کو بُرا بھلا کہتے ہوئے بس سے اُتر رہے تھے ، میں بھی نیچے اُتر آیا اور لبِ سڑک ایستادہ پان کی کیبن سے پان بنوانے لگااور ساتھ ساتھ ٹائر کی تبدیلی کا منظر بھی دیکھ رہا تھا۔ اچانک میری نظر اُس بچے اور اُس کے باپ پر پڑی جو شاید کمر سیدھی کرنے کے لئے بس سے اُتر آئے تھے۔ پان منہ میں رکھ کر میں پھر سے بچے کی جانب دیکھنے لگا، سُرخ رنگ کا محلول اب بھی اُس کے ہاتھ میں تھا ، یکایک اُس نے اپنا دوسرا ہاتھ اپنی جیب میں ڈالا اور جیب سے ایک چمچہ نما تار نکالا۔ تار کے ایک سرے پر گھیرے دار اسپرنگ سے چمچہ نما حلقہ بنا ہوا تھا، اس دوران وہ سُرخ دوا کی تھیلی کھول چکا تھااب اُس نے چمچہ نما تار دوا کی تھیلی میں ڈالا اور پھر اُسے اپنے منہ کی طرف لا کر ہلکی سی پھونک ماری۔  فضا میں چاروں طرف بہت ہی خوش نما بُلبُلے رقص کررہے تھے۔ اور بچے کی آنکھوں میں قوس وقزح کے رنگ بکھرے ہوئے تھے اور اُس زردی کا وجود کہیں بھی نہیں تھا جو کچھ دیر پہلے میری توجہ کی مرکز تھی۔ بچے کی خوشی دیدنی تھی ۔ایک بہت ہی حسین 
 مُسکراہٹ
 میرے لبو ں پر بھی مچل رہی تھی  اور  میں بہت خوش دلی سے بچے کی طر ف  دیکھ رہا تھا۔ اورہاں  ابھی تو مجھےخود پر بھی بہت دیر ہنسنا تھا۔
یہ تحریر دسمبر 2008 میں 
اردو محفل
 میں بھی شائع ہوچکی ہے



اگست 07, 2009

 افسانہ, افسانہ از محمد احمد, محمد احمد, میری تحریریں, نثر, ہمدرد 
روشن و رخشاں،   نیّر وتاباں ، پاکستان رہے


آج اگست کی پہلی تاریخ ہے یعنی جشنِ آزادی پاکستان کا مہینہ شروع ہو گیا ہے۔ اسی مناسبت سے آج ایک ملی نغمہ آپ کی سب کی نظر کر رہا ہوں کہ یہ مجھے بہت پسند ہے۔ یہ ملی نغمہ بھی ہے اور دعا بھی ساتھ ساتھ عہدِ طفلی کی یاد گار بھی۔ گو کہ ملک کے حالات دگر گوں ہیں اور مسائل کی بھرمار ہے لیکن پھر بھی مجھے یقین ہے کہ
؂            ذرا نم ہو تو یہ مٹی بڑی زرخیز ہے ساقی
اس خوبصورت نغمہ کے شاعر کے بارے میں خاکسار لا علم ہے جس کے لئے پیشگی معذرت ۔ اس نغمہ کو حبیب ولی محمد نے گایا ہے اور کیا ہی خوب گایا ہے۔
روشن و رخشاں، نیّر وتاباں ، پاکستان رہے
جب تک سورج چاند ہے باقی، جب تک باقی جہان رہے ہے
پاکستان کا گوشہ گوشہ ،گلی گلی آباد رہے
پاکستان کا بچہ بچہ، شاد رہے ،آزاد رہے
آنکھیں ہوں خوابوں سے روشن، سینوں میں ایمان رہے
روشن و رخشاں نیّر وتاباں پاکستان رہے
جب تک سورج چاند ہے باقی، جب تک باقی جہان رہے ہے
اس کے پہاڑوں دریاؤں پر ، میدانوں ، صحراؤں پر
اس کے ہرے بھرے شہروں پر ، ہر قریئے، ہر گاؤں پر
اللہ تیری رحمت برسے ، تیرا کرم ہر آن رہے
روشن و رخشاں، نیّر وتاباں ، پاکستان رہے
جب تک سورج چاند ہے باقی، جب تک باقی جہان رہے ہے
روشن و رخشاں،      نیّر وتاباں ، پاکستان رہے ۔ حبیب ولی محمد
روشن و رخشاں،      نیّر وتاباں ، پاکستان رہے ۔ ٹینا ثانی



جولائی 30, 2009

 پاکستان, حبیب ولی محمد, ملی نغمہ, موسیقی 
اگرچہ وقت کے تیور کڑے تھے


غزل
اگرچہ وقت کے تیور کڑے تھے
مگر ہم زندگی سے کب لڑے تھے
فرارِ زیست ممکن ہی نہیں تھا
شجر کے پاؤں مٹی میں گڑے تھے
محبت بھی وہی، دنیا وہی تھی
وہی دریا، وہی کچے گھڑے تھے
وہ کب کا جا چکا تھا زندگی سے
مگر ہم بانہیں پھیلائے کھڑے تھے
اور اب تو موم سے بھی نرم ہیں ہم
کوئی دن تھے کہ ہم ضد پر اڑے تھے
رہا سر پر سلامت غم کا سورج
کم از کم اپنے سائے سے بڑے تھے
سراسیمہ سی کیوں تھی ساری بستی
بھنور تو دور دریا میں پڑے تھے
ملا وہ، کہہ رہا تھا خوش بہت ہوں
مگر آنکھوں تلے حلقے پڑے تھے
تو کیا تم نے ہمیں دھوکے میں رکھا
وفا بھی تھی یا افسانے گھڑے تھے
خزاں پہلے پہل آئی تھی اُس دن
وہ بچھڑا تو بہت پتے جھڑے تھے
وفا، مہر و مروت اور یہ دنیا
ہماری عقل پر پتھر پڑے تھے
شبِ فرقت ستارے تھے کہ آنسو
نگینے خلعتِ شب میں جڑے تھے
ہمیں احمد صبا نے پھر نہ دیکھا
کہ ہم برگِ خزاں آسا پڑے تھے
محمداحمد



جولائی 23, 2009

 رعنائیِ خیال, شاعری, غزل, محمد احمد, محمد احمد کی غزل, میری شاعری, shairy, urdu shairy 
....بارشوں کے موسم میں


کئی دنوں کے حبس کے بعد آج کراچی بھی جل تھل ہو ہی گیا، صبح صبح بارش ہوگئی ۔ موسم  اچھا ہو جائے تو سب کچھ اچھا لگتا ہے ۔ پھر خاص طور پر بارش تو اپنا الگ ہی رنگ رکھتی ہے۔ قطعِ نظر اس بات کے کہ بارش سے کیا کیا مسائل اور پریشانیاں جنم لیتی ہیں یہ بات بھی بالکل بجا ہے بارش دلوں کے اندر تک سرائیت کرنا جانتی ہے ۔ دل میں پہنچنے کے بعد اس کا پہلا حدف دل میں موجود  یادوں کی لائیبریری   ہوتا ہے ۔بہت کچھ یاد آنے لگتا ہے اپنے قریبی لوگوں کے ساتھ گزارا  ہوا خوبصورت  وقت ، بہت اچھی اچھی باتیں اور یادیں  ۔ لیکن  اس کے ساتھ ساتھ نہ جانے کون کون سے دکھ  بھی  خود رو  پودوں کی طرح نکل آتے ہیں اور ہر طرف   
ہریالی
 ہی ہریالی پھیلا دیتے ہیں ۔ یہ  ہریالی اور نیلا دُھلا  دُھلایا آسمان  جو  منظر پیش کرتا ہے وہ اُداس تو ضرور کرتا ہے لیکن اُس کا بھی اپنا ہی لطف ہوتا ہے۔
بارشوں میں کھانے پینے کا بھی الگ ہی مزہ ہے  ۔ لوگ طرح طرح کے اہتمام کرتے ہیں، مجھے آج تک   یاد ہے آج سے ایک آدھ سال اُدھر میں ایک مقامی پارک میں دوستوں کے ساتھ موجود تھا  اور چائے سے شغل میں مصروف تھا کہ اچانک بارش ہو گئی اور بارش بھی ٹھیک ٹھاک، اس بارش کے طفیل اُس چائے میں اچھی خاصی برکت ہوگئی لیکن پھر بھی میں نے اُ س چائے کو چھوڑا نہیں اور اُس چائے نے اتنا  لطف دیا کہ آج بھی یاد آتی ہے۔
خوبصورت موسم اور برکھا برسات شعر و سخن  کے لئے بھی بہت ہی ساز گار ہوتے ہیں اور کبھی کبھی تو  خیالات  بارش کی بوندوں سے بھی تیز تر ہو جاتے ہیں ، اور ان میں سے بھی اکثر خیالات  شاعرانہ قالب میں ڈھلے ڈھلائے ہی ہوتے ہیں۔ لیکن ایسا بھی شاذ ہی ہوتا ہے کہ اگر یہ سارے لوازمات میسّر آبھی جائیں تو بھی فرصت  کی کمی  ضرور  رہتی ہے۔
بہر کیف،  اس طرح کا موسم جب بھی ہوتا ہے ،  مجھے پروین شاکر کی یہ خوبصورت نظم  ضرور یاد آتی ہے۔
پیشکش
اتنے اچھے موسم میں
روٹھنا نہیں اچھا
ہار جیت کی باتیں
کل پہ ہم اُٹھا رکھیں
آج دوستی کرلیں
پروین شاکر۔ 
اور ایک یہ قطعہ بھی ۔
موسم تھا بے قرار، تمھیں سوچتے رہے
کل رات بار بار، تمھیں سوچتے رہے
بارش ہوئی تو گھر کے دریچے سے لگ کے ہم
چُپ چاپ ، سوگوار تمھیں سوچتے رہے
شاعرنامعلوم
اگر آپ بھی کراچی میں ہیں تو بارش کے لطف کو شکائتوں میں مت گنوائیے گا۔



جولائی 18, 2009

 بارش, برسات, پروین شاکر, منتخب کلام, میری تحریریں, نثر, نظم 
تمھیں کیا....!  از  محسن نقوی


تمھیں کیا؟
تمھیں کیا۔۔۔
زندگی جیسی بھی ہے
تم نے تو اِس کی ہر ادا سے رنگ کی موجیں نچوڑی ہیں
تمھیں تو ٹوٹ کر چاہا گیا۔۔۔ چہروں کے میلے میں
محبت کی شفق برسی تمھارے خال و خد پر
آئنے چمکے تمھاری دید سے
خوشبو تمھارے پیرہن کی ہر شکن سے
اِذن لے کر ہر طرف وحشت لُٹاتی تھی
تمھارے
 چاہنے والوں کے جھرمٹ میں۔۔۔
سبھی آنکھیں تمھارے عارض و لب کی کنیزیں تھیں!
تمھیں کیا۔۔۔
تم نے ہر موسم کی شہ رگ میں اُنڈیلے ذائقے اپنے
تمھیں کیا۔۔۔
تم نے کب سوچا؟
کہ چیزوں سے اٹی دنیا میں، تنہا سانس لیتی
ہانپتی راتوں کے بے گھر ہم سفر
کتنی مشقت سےگریبانِ سحر کے چاک سیتے ہیں؟
تمھیں کیا۔۔۔!
تم نے کب سوچا؟
کہ تنہائی کے جنگل میں۔۔۔
سیہ لمحوں کی چبھتی کرچیوں سے کون کھیلا ہے؟
تمھیں کیا؟
تم نے کب سوچا۔۔۔۔
کہ چیزوں سے اٹی دُنیا میں
کس کا دل اکیلا ہے؟
محسن نقوی



جولائی 17, 2009

 شاعری, محسن نقوی, منتخب کلام, نظم 
یہ مری انا کی شکست ہے، نہ دعاکرو، نہ دوا کرو ۔ اقبال عظیم


غزل 
 
 یہ مری انا کی شکست ہے، نہ دعاکرو،  نہ  دوا    کرو
 جو کرو تو اتنا کرم کرو، مجھے میرے حال پہ چھوڑ دو
 یہ جو ایک ترکشِ وقت ہے، ابھی اس میں تیر بہت سے ہیں
 کوئی تیر تم کو نہ آلگے ، مرے حالِ دل پہ نہ یوں ہنسو
 میں نہ قیس ہوں،  نہ ہوں کوہکن، مجھے اپنی جان عزیز ہے
 مجھے ترکِ عشق قبول ہے جو تمھیں یقینِ وفا نہ ہو
 جو تمھارے دل میں شکوک ہیں تو یہ عہد نامے فضول ہیں
 یہ تمھارے خط ہیں سنبھال لو، جو مرے خطوط ہوں پھاڑ دو
 جو کوئی کسی کو ستائے گا تو گلہ بھی ہونٹوں تک  آئے گا
 یہ تو اک اُصول کی بات ہے جو خفا ہو مجھ سے تو کوئی ہو
 
 
اقبال عظیم



جولائی 15, 2009

 اقبال عظیم, شاعری, غزل, منتخب کلام 
....  بس کہ دشوار ہے


یہ تحریر تقریباً ایک ڈیڑھ سال پُرانی ہے، سوچا بلاگ کے قارئین کے لئے بھی اسے پیش کردیا جائے۔ ملاحظہ فرمائیے ۔۔۔
بس کہ دشوار ہے۔۔۔
غالباً یہ گزشتہ ہفتے کی بات ہے جب محفل (یہاں مراد 
محفلِ سخن
 سے ہے) میں ایک شعر برائے تشریح پیش ہوا ، شعر غالب کا تھا اورکچھ یوں تھا۔
؂ رگ سنگ سے ٹپکتا ، وہ لہو کہ پھر نہ تھمتا
جسے غم سمجھ رہے ہو یہ اگر شرارہوتا
ہم نے سوچا کہ کیوں نہ اس شعر کی تشریح کی جائے، بہت عقل کے گھوڑے دوڑائے مگر کچھ بن نہ پڑا ، شعر کے مفاہیم تو خیر ہم پر کیا کھلتے خود ہمارا ہی پول 
کھلا
 چاہتا تھا۔ قریب تھا کہ ہمیں اچانک ڈھیر ساری شرمندگی محسوس ہوتی کہ ایسے
 کڑے
 وقت میں غالب ہی کے ایک شعر نے آکر سنبھالا دیا۔ بروقت یاد آنے والا شعر یہ تھا۔
؂ آگہی دامِ شنیدن ، جس قدر چاہے بچھائے
مدعا عنقا ہے اپنے عالمِ تقریر کا
بس پھر کیا تھا ہماری فطری ڈھٹائی عود کر آئی اور رعونتِ جہل سے لبریز ایک مسکراہٹ ہمارے ہونٹوں پہ کھیلنے لگی ہم نے بڑی شان سے سوچا کہ جب شاعرِموصوف سے اس قسم کا دعویٰ سرزد ہو ہی گیا ہے تو اُسے نبھانے کہ لیے کچھ نہ کچھ ترجیحات تو شعر گوئی میں بھی ملحوظِ خاطر رکھی ہوں گی ورنہ مدعا اتنا بھی عنقا نہیں رہتا جتنا کہ اب تھا ۔ اس خود ساختہ اور کسی حد تک بے ساختہ تسلّی سے دل کو گوں نا گوں اطمینان نصیب ہوا، اور ہم نے سوچا کہ ہم خواہ مخواہ ہی خود کو لعن طعن کرتے(اگر کرتے تو)۔ بہرحال اطمینانِ قلب 
بڑی
 چیز ہے اور یہ نادر شے ہاتھ آہی گئی تو سوچا کہ اس سے پہلے کہ ہم بھی بوئے گل ، نالۂ دل اور دودِ چراغِ محفل کی فہرست میں شامل ہو جائیں اس نئے اطمینان کے جِلو میں پھر سے شعر کی طرف راغب ہوجاتے ہیں سو ہم پھر سے غالب کے شعر کوتکنے لگے بالکل ایسے ہی جیسے شعر اب تک ہمارا منہ تک رہا تھا۔ کافی سوچ بچار کے بعد البتہ اتنا ہمیں ضرور سمجھ آگیا کہ بہت ہی خوب ہوا کہ غالب کا مفروضہ ، مفروضہ ہی رہا اور اس نے حقیقت کا روپ نہیں دھارا ، ورنہ وہ رن پڑتا کہ تشریح کی بھی تشریح ہو جاتی تو بھی بات سنبھالے نہ سنبھلتی۔ اس سے زیادہ کوئی اور تفہیم ہماری گراں قدر فہم و فراست کے سامنے کھڑی ہونے کی جرات نہیں کر سکی۔
کلامِ غالب اور ہماری یہ مڈ بھیڑ نئی ہرگز نہیں تھی بلکہ اس سے پیشتر بھی غالب کی غزلیں اور اشعار ہمیں مغلوب کرنےکی سعیِ لاحاصل کرتے رہے تھے۔ کئی ایک بار تو ہم جان چھڑاتے چھڑاتے جاں بلب ہو گئے، پر شاید کوئی لیا دیا کام آگیا جو جاں بچ گئی، لیکن کلامِ غالب اور اس کے بعد کی غالب فہمی سے جان پھر بھی نہ چھوٹی۔
؂ میں نے چاہا تھا کہ اندوہِ وفا سے چھوٹوں
وہ ستمگر مرے مرنے پہ بھی راضی نہ ہوا
ہم میں اور کوئی خوبی ہو نہ ہومستقل مزاجی کی خو البتہ بدرجہ اتم موجود ہے اور اس بات کا ثبوت بھی ابھی آپ کو دیے دیتے ہیں کہ ایک زمانۂ دراز ہو جانے کے باوجود بھی ہمار ی غالب فہمی غلط فہمی سے آگے نہ 
بڑھی
 ،اورجناب اس استقلال کے ساتھ ساتھ ہماری ثابت قدمی بھی دیکھیے کہ ہم آگے نہ بڑھ سکے تو کیا ہوا ایک قدم پیچھے بھی نہیں ہٹے ۔ ہم سوچتے ہیں کہ جو لوگ غالب کو سمجھنے یا سمجھانے کی کوشش کرتے ہیں ، وہ یہ کیوں بھول جاتے ہیں کہ خود غالب نے بھی اس کارِ لاحاصل میں پڑنے کا کشٹ نہیں کیا اور قربان جاؤں کیا صاف گوئی سے کام لیا غالب نے کہ جناب یہ سب مضامین غیب سے اُ ن کے خیال میں آتے ہیں اور اس میں اُ ن کا کوئی دوش نہیں ہے ، لیکن ہمارے مہم جو طبع احباب روز ایک غزل لئے ۔"کاتا اور لے دوڑی" کی مشقِ پیہم میں مصروف نظر آتے ہیں۔
ہاں تو ہم بتا رہے تھے کہ کلامِ غالب اور ہماری یہ چپقلش نئی نہیں تھی بلکہ اس کی عمر بھی ہمار ی غالب نا شناسی کی عمر سے کچھ ہی کم ہوگی۔ اسی طرح اوائل عمری میں بھی ایک بار دیوانِ غالب ہاتھ میں لیے بیٹھے تھے ۔ دامِ شنیدن بچھائے سے نہیں بچھ رہا تھا اور ہم دیوان ہاتھ میں لیے دیوانے ہوئے جا رہے تھے کہ اچانک ایک شعر نظر آیا ، ایک لمحے کے لیے تو لگا کہ اکیسویں صدی کے کسی بہت ہی مشہور "میڈیا پروموٹڈ" شاعر کا شعر دیوانِ غالب میں غلطی سے آگیا ہے اور اب یہ آہوئے پریشان دیوانِ غالب میں موجود دوسرے اشعار میں اپنے عہد کے سے عیاں چہرے تلاش کر رہا ہے جو یقینا وہاں نہیں تھے۔ خیر شعر کچھ یو ں تھا۔
؂ دلِ ناداں تجھے ہوا کیا ہے
آخر اس درد کی دوا کیا ہے
ذرا سا دشوار سہی لیکن کسی حد تک سمجھ آگیا، شعر کیا سمجھ آیا ہم اپنی نو دریافت غالب فہمی کے زعم میں غزل کی زمین پر سر پٹ خیالوں کے گھوڑے دوڑانے لگے لیکن وائے تقدیر کہ اگلے ہی سنگِ میل پر (یعنی اگلے ہی شعر میں) ہم اپنے منہ زور گھوڑے سمیت غزل کی زمین پر پڑے کراہ رہے تھے ، شاید غزل کی زمین پر بھی کوئی گڑھا پڑ گیا تھا ہاں البتہ اتنا نہیں تھا کہ مٹی ڈال دی جائے، عین ممکن ہے کہ غزل کے توازن میں کچھ فرق پڑگیا ہو، کیوں کہ ہم با ذاتِ خود تو بے وزن نہیں تھے ۔ بہرحال اگلے شعر میں ہم نے دیکھا کہ ۔۔۔۔۔غالب صاحب نے اپنا 
تخلص
 "غالب "سے بدل کر" مشتاق "رکھ لیا ، اور اپنے اس کارہائے عظیم پر بھی باز پُرس خدا سے ہو رہی ہے۔ ہم بہت سٹپٹائے کہ یہ کیاماجرہ ہے ، پہلے" اسد "پھر "غالب "اور اب یہ "مشتاق"۔ ہمیں یوں لگا کہ شایددیوانِ غالب کوئی مشترکہ منصوبہ تھا ، جسے تین مختلف اشخاص نے حسبِ ضرورت برتا ہے، بلکہ یوں کہیے کہ 
برتا
 کیا ہے 
بھگتا
 ہے اور جہاں جہاں ممکن ہوا ، آنکھ بچا کر اپنا
 تخلّص
 شامل کر دیا۔ بس اس سوچ کا آنا تھا توہمیں خود پر پہلے غصّہ اور پھر ترس آیا کہ ہم اس کم سنی میں تین تین ایسے لوگوں کو بھگت رہے ہیں جن کی شاید آپس میں بھی نہیں بنتی۔ جھٹ دیوان بند کیا اور انجان بن گئے۔ایک عرصۂ دراز کے بعد جب یہ غزل دیکھنے کا اتفاق اور ہمّت ہوئی تو تیسرے شعر نے غالب کے منہ میں زبان کی موجودگی کی تصدیق کی، اور ساتھ ساتھ ہی مُدعا کے باز پُرس کی اجازت بھی مرحمت فرمائی، بہت افسوس ہوا کہ پچھلی پسپائی سے پیش تر اگر تیسرا شعر بھی جیسے تیسے پڑھ لیا ہوتا تو کچھ نہ کچھ لے ہی مرتے۔
بیچ کے عرصہ میں کئی ایک دفعہ دیوانِ غالب سے آنکھیں چار بھی ہوئیں لیکن ہمیں ہر بار یہ ہی لگا کہ دیوانِ غالب زبانِ حال سے ایک ہی بات کہ رہا ہو:
؂ مت پوچھ کہ کیا حال ہے میرا تیرے پیچھے
تو دیکھ کہ کیا رنگ ہے تیرا میرے آگے
ہم نے غور کیا تو ہمارا رنگ زرد ہور ہا تھا، بس پھر کیا تھا ہم نے فوراً ایک جھر جھری لی اوررفو چکر ہوگئے اور رفو گر کے پاس پہنچ کرہی دم لیا، اور اپنے گریبانِ سخن فہمی کے چار گرہ کپڑے میں غالب شناسی کا پیوند لگوانے کی ناکام کوشش کرنے لگے، رفو گر کے ٹال مٹول سے لگا کہ وہ اس عاشقِ نیم جاں کو معشوق فریبی کے الزامِ جاں شکن میں دھروانے کا پکا پروگرام بنائے بیٹھا ہے اور خاموش نگاہوں سے کہ رہا ہے کہ
؂ بے خودی بے سبب نہیں غالب
کچھ تو ہے جس کی پردہ داری ہے
سو ہم نے سوچا کہ کہیں ہم بھی مثالِ غالب ۔"دھوئے گئے ہم ایسے کہ بس پاک ہو گئے "کا راگ الاپنے پرنہ مجبور ہو جائیں، سو وہاں سے بھی ٹلنے میں دیر نہ لگائی یہاں تک کہ دشمن ہماری لاش دیکھ کر غم ناک یا مسرور تک نہ ہو سکا۔
کئی زمانے غالب کو بھول کر فکرِ دنیا میں سر کھپاتے رہے اور فکرِ دنیا ہمارے لیے بھی کسی وبال سے کم نہیں تھی ، اور شاید غالب اور اس مغلوب میں ایک یہی قدرِ مشترک تھی ورنہ توہمارے اور غالب کے عناصر میں بالکل بھی اعتدالِ باہمی نہیں تھا۔ غرض یہ کہ غالب سے اور کلامِ غالب سے اس قدر بے اعتنائی
 
برتنے
 کہ باوجود بھی ہمارا اور کلامِ غالب کا رشتہ۔ جسم اور" کمبل "والا رہا، اور ہم پورے وثوق سے کہ
 سکتے
 ہیں کہ کمبل کا کردار ہم نے ہرگز نہیں  کیا۔ پھربھی مفاہیم پوری طرح کھل کر کبھی سامنے نہیں آئے بلکہ ایک تشنگی سی رہی اور شعر حافظہ میں "تیرِ نیم کش" کی طرح اپنے دائمی قیام کا احساس دلاتے رہے۔ شایدایک وجہ فارسی اور فارسی زدہ اردو بھی رہی ہو (لیکن ہم تیل بیچنے کے خوف سے فارسی سیکھنے کی ہمت کبھی نہیں کر سکے)۔ بہر کیف اس نہج پہ آکہ ہم بھی اپنی بے سروپا گفتگو میں گاہے گاہے غالب کے شعر ٹانکنے لگے اور مسائلِ تصوف کی تفہیم میں غالب کے شانہ بہ شانہ ڈوبتے اُبھرتے رہے۔ ویسے یہ بات شاعرِ موصوف کو ابھی تک نہیں پتہ ہے اور نہ ہی آپ بتایئے گا ورنہ اُن کی حالت یقینا دیدنی ہوگی اور کہتے نظر آیئں گے۔
؂ حیراں ہوں دل کو روؤ ں ، یا پیٹوں جگر کو میں
مقدور ہو تو ساتھ رکھوں ، نوحہ گر کو میں
بات بہت طویل ہو چلی ہے اور سوچتا ہوں کہ یہ سب پڑ ھ کر غالب کیا سوچتے ہوں گے۔
 ؂ جمع کر تے ہو کیوں رقیبوں کو
اک تماشہ ہوا گلہ نہ ہوا
یا
؂ ہے کچھ ایسی ہی بات جو چپ ہوں
ورنہ کیا بات کر نہیں آتی
لیکن ہم سوچتے ہیں کہ کلامِ غالب اور ہم میں دوری کی وجہ غالب کی مشکل پسندی نہیں بلکہ ہماری اپنی کج فہمی اور کوتاہ بینی ہے سو خیال آتا ہے کہ
؂ ہم پیشہ و ہم مشرب و ہمراز ہے مرا
غالب کو بُراکیوں کہو اچھا مرے آگے
بعد میں غالب نے یہ شعرشاید ہمارے لیے ہی کہا:
؂ عاشقی صبر طلب اور تمنّا بے تاب
دل کا کیا رنگ کروں خونِ جگر ہونے تک
اور ہم کہتے ہیں کہ
؂ حق مغفرت کرے عجب آزاد مرد تھا (آمین)
________________________________________________________
امید ہے کہ یہ مضمون محبّانِ غالب کی دل آزاری کا سبب نہیں بنے گا کیونکہ اس مضمون کا موضوع غالب نہیں بلکہ" کلامِ غالب کے تناظر میں ہماری نام نہاد سخن فہمی " ہے
 
 
 



جولائی 11, 2009

 غالب, محمد احمد, میری تحریریں, نثر, نثرِ لطیف از محمد احمد 
صحرا صحرا دوپہریں ہیں، بادل بادل شام


خاکسار کی ایک غزل۔ ۔ ۔
غزل
صحرا صحرا دوپہریں ہیں، بادل بادل شام
دل نگری کی رات اداسی، چنچل چنچل شام
ڈالی ڈالی پھول ہیں رقصاں، دریا دریا موج
تتلی تتلی نقش ہیں رنگیں، کومل کومل شام
رنگِ جنوں دل دیوانے پر دید کے پیاسے نین
تیری گلی، تیری دہلیزیں، پاگل پاگل شام
نین ہیں کس کے، یاد ہے کس کی، کس کے ہیں آنسو
کس کی آنکھوں کا تحفہ ہیں، کاجل کاجل شام
رات کی رانی، اوس کا پانی، جگنو ، سرد ہوا
مُسکاتی، خوشبو مہکاتی، جنگل جنگل شام
ڈوبتا سورج، سونا رستہ، آس کے بجھتے دیپ
مایوسی کی گرد میں لپٹی اُتری پل پل شام
رنگ سنہرا، دھوپ سا اُس کا، گیسو جیسے رات
چاند سا اُجلا اُجلا چہرہ، اُس کا آنچل شام
خواب میں جب سے آیا ہے وہ، سوچوں میں گم ہوں
کیا ہو جو تعبیر بتانے آجائے کل شام
احمد کوئی نظم سُناؤ کچھ تو وقت کٹے
تنہا تنہا دل بھی ہے اور بوجھل بوجھل شام



جولائی 02, 2009

 رعنائیِ خیال, غزل, محمد احمد, محمد احمد کی غزل, میری شاعری, shairy, urdu shairy 
.... سوال یہ ہے





جون 29, 2009

 سوال یہ ہے, شعر, نظیر باقری 
....ہمارا "مستقبل" ۔ "حال" کے آئنے میں


"ہاں بھائی! سُناؤ کیا ہورہا ہے آج کل" ہم   نے یوں ہی پوچھ لیا۔
"کچھ نہیں پیکیج کروایا ہوا ہے  ، پانچ ہزار ایس ایم ایس کا۔ میسجز  کرتا رہتا ہوں"کمالِ بے نیازی سے کہا گیا۔
"پانچ ہزار ایس ایم ایس! اتنے سارے ایس ایم ایس  کیا کرتے ہو میاں؟"
"اتنے سارے کہاں ہوتے ہیں، دس پندرہ دن میں ختم ہو جاتے ہیں"
"اچھا! اس حساب سے تو تمھیں کم از کم  دو ڈھائی سو  میسجز   روز کرنے ہوتے ہوں گے۔ "
"اتنے تو ویسے بھی ہو جاتے ہیں اتنے سارے دوست ہیں میرے !"
"اچھا! پھر کیا  لکھ کر بھیجتے ہو دوستوں کو" ہم نے اپنی حیرانی پر قابو پاتے ہوئے دریافت کیا
"ارے لکھنا وکھنا کہاں پڑتا ہے زیادہ تر فارورڈ کرنے والے میسجز ہوتے ہیں۔ بڑے اچھے اچھے میسجز آتے ہیں۔ شاعری ، لطیفے ، بڑی تفریح ہوتی ہے"
"اچھا ! اچھا! میں نے جو تمھیں اقبال کا شعر بھیجا تھا  اُس کا کیا ہوا"
"وہ۔۔۔!" سوچتے ہوئے کہا گیا " وہ تو مجھے سمجھ ہی نہیں آیا۔ ایک دوست  کو بھیجا تھا میں نے آپ کا والا شعر۔اُس نے جواب میں یہ شعر بھیجا ہے" اس نے مجھے موبائل دکھاتے ہوئے کہا۔
ٹوٹی پھوٹی رومن اردو میں کچھ یوں لکھا ہوا تھا:
غ سے غبارے ہیں ، ف سے فوراے ہیں فراز
پاپڑ  ابھی تک کرارے ہیں بھائی جان!
"بھئی یہ کیا شعر ہوا؟"  ہم  نے سٹپٹا کے پوچھا
"اور یہ شعر فراز کا کیسے ہو سکتا ہے" حیرانی تھی کہ کم ہی نہیں ہو پا رہی تھی۔
"آج کل سارے شعر "فراز " کے ہی ہوتے ہیں" ۔
"اچھا! وہ کیوں؟" ہم نے روانی میں پوچھ ہی  لیا
"ایک تو جتنے بھی شعر میسجز میں  آتے ہیں  وہ سب فراز کے ہی ہوتے ہیں ۔ اگر کوئی نہ بھی ہو تو  پہلی لائین  کے آخر میں فراز لگا کر کسی بھی شعر کو فراز کا بنایا جاسکتا ہے" بیٹھے بٹھائے  ایس ایم ایس  شاعری  کا فارمولا ہم تک بھی پہنچ گیا۔
ساتھ ساتھ ہمیں کچھ "فراز" کے اشعار بھی دکھائے گئے۔
"لیکن فراز  کا تو سارا کلام ہی  بہت اعلٰی  ہے اور  یہ سب تو انتہائی غیر معیاری ہیں بھائی!" میں نے تعجب سے کہا
"ارے سب چلتا ہے آج کل! بس تفریح ہونی چاہیے۔ "
" بات تو تمھاری ٹھیک ہے۔ پر دیکھو! ہم جو بھی  اور جیسے بھی  پیغامات بھیجتے ہیں وہ ہماری نمائندگی کرتے ہیں۔ اگر ہم اچھی اور معیاری چیزیں اپنے دوست احباب کو بھیجیں  گے تو اُن کے ذہن میں ہمارا تاثّر بھی اچھا قائم ہوگا۔ کیا تم یہ چاہو گے کہ کسی  معمولی سے پیغام کی وجہ سے دوستوں کے دل میں تمھاری عزت میں کمی آجائے "
"ہاں ! یہ بات  تو بالکل ٹھیک  ہے" پہلی بار کسی بات کا اثر ہوتا دکھائی دیا
"اچھا ! اور کون کون سے ایس ایم ایس کرتے ہیں جناب " تعجب اور تاسف کی ملی جلی کیفیات  میں ہم نے بات کو آگے بڑھایا
"اور ! لطیفے بھی آتے  جاتے رہتے ہیں بڑے مزے مزے کے ! سردار جی کے ، خان صاحب کے اور زرداری  صاحب کے "
"چلو تفریح تو اچھی بات ہے لیکن اس طرح  سے تو بہت وقت برباد ہو جاتا ہوگا۔ اور حاصل کچھ بھی نہیں!"
"نہیں ! اب ایسا بھی نہیں ہے ۔ اسلامی ایس ایم ایس بھی تو کرتا ہوں میں۔ اُن کا تو ثواب بھی ملتا ہے !"
"اچھا! وہ کہا ں سے آتے ہیں"  ہمیں پھر حیران ہونا پڑا"
"وہ بھی  اِدھر اُدھر سے  ہی آتے ہیں"
"کہیں یہ وہ تو نہیں جن کو بھیج کر سات دن میں خوشخبری ملتی ہے اور نہ بھیجنے پر گناہ " ہم  نے  مسکراتے ہوئے پوچھا
"زیادہ تر ایسے ہی ہوتے ہیں۔ پر بیٹھے بٹھائے ثواب مل رہا ہے اور کیا چاہیے"
"لیکن بھائی ان سب باتوں کا اسلام سے کوئی تعلق نہیں! اور بغیر تصدیق کے اس طرح  کے پیغامات آگے بھیج کر ثواب کے بجائے گناہ ہی ملتا ہوگا"
"پتہ نہیں ! لیکن ہمارے نیّت تو اچھی ہوتی ہے! آپ کو تو پتہ ہے  اعمال کا دار ومدار نیّت پر ہی ہوتا ہے۔"
"لیکن اچھی نیّت سے بُرے کام  ثواب کا نہیں عذاب کا باعث ہی ہوتے ہیں" ہمارا  انداز کچھ ناصحانہ سا ہوگیا۔
"اچھا اس کے علاوہ کیا ہو رہا ہے آج کل" ہم نے خود ہی بات کو بدل دیا۔
"ا ور تو کچھ خاص  نہیں ! وقت  ہی نہیں ملتا"۔  اس بار جواب میں بلا کی معصومیت تھی۔
پھر اس کے بعد اور ہم کیا کہتے اور کس سے کہتے ۔
(سوچتا ہوں کہ  ہمارے  نوجوانوں کا "حال"   اگر یہ ہے تو اس قوم کا مُستقبل کیا ہوگا۔ آپ بھی سوچئے گا! )



جون 25, 2009

 ایس ایم ایس, محمد احمد, میری تحریریں, نثر 
دریا ملے ، شجر ملے ، کوہِ گراں ملے


غزل
دریا ملے ، شجر ملے ، کوہِ گراں ملے
بچھڑے مسافروں کا بھی کوئی نشاں ملے
یہ وصل بھی فریبِ نظر کے سوا نہیں
ساحل کے پار دیکھ زمیں آسماں ملے
ایسی جگر خراش کہاں تھیں کہانیاں
راوی کے رنج بھی تو پسِ داستاں ملے
جانے مسافروں کے مقّدر میں کیا رہا
کشتی کہیں ملی تو کہیں بادباں ملے
جس کو جنوں کی زرد دوپہروں نے چُن لیا
شامِ سکوں ملی ، نہ اُسے سائباں ملے
بارش میں بھیگتی رہی تتلی تمام شب
آئی سحر تو رنگ دھنک میں عیاں ملے
پختہ چھتیں بھی اب کے یقیں سے تہی ملیں
پکے گھروں میں خوف کے کچے مکاں ملے
احمدؔ یہ دل کا شہر تو حیران کر گیا
جھرنے کہیں ملے ، کہیں آتش فشاں ملے



جون 15, 2009

 رعنائیِ خیال, غزل, محمد احمد, میری شاعری, shairy, urdu shairy 
یہ حقیقت بھی خواب ہے شاید


غزل
یہ حقیقت بھی خواب ہے شاید
تشنگی بھی سراب ہے شاید
کچھ کسی کو نظر نہیں آتا
روشنی بے حساب ہے شاید
میں سزا ہوں تری خطاؤں کی
تو مرا انتخاب ہے شاید
یہ جسے ہم سکون کہتے ہیں
باعثِ اضطراب ہے شاید
اُس کا لہجہ گلاب جیسا ہے
طنز خارِ گلاب ہے شاید
ہر نئی بار اک نیا پن ہے
وہ غزل کی کتاب ہے شاید
کیا محبت اُسے بھی ہے مجھ سے
مختصر سا جواب ہے "شاید"
میں بھی محرومِ خواب ہوں احمد
وہ بھی زیرِ عتاب ہے شاید



جون 11, 2009

 رعنائیِ خیال, غزل, محمد احمد, محمد احمد کی غزل, میری شاعری, shairy, urdu shairy 